Paap Buuba Jóob saay na, ginnaaw bi ko feebar bi ñuy wax Charcot tërale lu war tollu ci ñaari at ba tere woon koo dox. Ayu-bés bi nu génn, ci dibéer ji, lan yég xibaar bu tiis boobu. Buuba mi ngi faatoo Lens ca réewum Farãs, ay atam tollu woon ci 42. Gayndeg Senegaal gi, bàyyi na ginnaaw jabaram Marion Diop ak seen ñaari doom Aron Jóob ak Awa Jóob. Mu doonoon futbalkat bu ràññeeku. Mi ngi juddu ci atum 1978, fekk baax ca Tëngéej.
Ni ko ay mbokkam waxe, Buuba gone gu teey la woon, ànd ak dal te yaru. Moom nekkoon na xale bu bëggoon futbal, tàmbale koo ca koñam ag Asc Ndefaan laata muy bókki Saltige di ekibub Tëngéej. Foofu la jóge Jaraaf bu Ndakaaru jël ko. Ci atum 1999 la dem Tugal. Bi mu newee Jaraaf nag la xamanteek Ãri Kamara mi ñu wax ne mooy xaritu benn bakkanam, loolu sax yombal na demam Neuchâtel Xamax di ñaareelu ekibam ca réewum Siwis. Yeneen yi mu jaar nag mën nan cee lim:
2011- 2012 West Ham United.
Buuba nag ku xarañ la woon ci li muy def. Waaye li gën a tax nag mu ràññeeku ci Àddina sépp, mooy bit bi mu dugal ci caaxi Fabien Barthez góolu Farãs 31i fan ci weeru Me 2002. Mu doonoon ndam lu réy ci Senegaal ak bépp réewum Afrig.
Ba ñu ko delloo njukkal ca Lens ga mu dëkkoon, néewub Paap Buuba Jóob agsi na Senegaal bërkaati-démb ci àjjuma ji. Buuba nag ba muy yegsi ca AIBD njiitu réew mee ko teertu ak ñenn ci ay naataangoom. Delloo nañ ko njukkal lu réy ba tappal ko medaay laata ñu koy  jébbal  boroomam ci gaawu bii ca Tëngéej ga mu fekk baax ci wetu way-juram bu jigéen.
Nu koy ñaanal Yàlla boroom bi yeesal njébbal ak yërmaande ci moom te xaaree ko Jànnatul Firdawsi.
Askan way yeewoo ca Ndengeleer amal nañu ab ndaje di xamal waa nguur gi ne : ñaari fan lañu leen may ngir ñu indi ay saafara ñeel coowal suuf si, lu ko moy ñoom dinañ nangu seeni tool bay leen ca na mu gën a gaawe.
Gannaw coowal suuf si dox ci diggante askanu Ndengeleer ak njiitu  Sedima  Baabakar Ngom, nguur gi jël na ñetti dogal. Bi ci jiitu mooy ne baykat yi dinañ mën a bayi seeni tool ba njeexitalu nawet bi.  Ñaareel bi nee na Baabakar Ngom mu dakkal bépp liggéey bum sóoboon foofu ca tool ya. Dogal bu mujj bi mooy ne dinañ amal ab waxtaan su nawet bi jeexee ngir saafara mbir mi.
Widéwo bi lëmbe dëkk bi
Ndaw su ñu jiiñ càcc ca Saakre-këer la ay ndaw doon filme ak a toroxal ba cër yi di feeñ, film baa ngi lëmbe dëkk bi, ñépp di ko ñaawlu. Naka noonu la Maam Maxtaar Géy ak Séydi Gasama di xamle ne dinañ topp ñi doon filme ngir xam ñan la, def li ci war.
Way-jubóole Afrig sowu jant yaa ngiy laaj ñu taxawal nguurug bennoo.
Dipite Misra yi nee nañu bu soldaari nguurug Tripoli gi Tirki faral dakkalul seenug dox jëm ci penku réew mi, dinañ ànd ci yabalug soldaar ca Libi.
Ngir jiital kaaraange nit ñi ñeel xare bi lëmbe diiwaanu Sayel bi, lu tollu ci 20i kuréli Afrig ñoo booloo sos mbootaayu maxejji Sayel (coalition citoyenne pour le Sahel) ci bésub 16eel sulet 2020 ngir samp ab naal. Li ñu ci jublu mooy wut meneen pexe ginnaaw bi làrme yi lajjee ci caytug kaaraange diiwaan bi.
Ci xibaar yu mujj yi, ñoo ngi nuy yëgal ne yoon teg na loxo ndaw yi doon filme teg ci di toroxal xale bu jigéen bi ñu doon jiiñ càcc.
Waaw mbokk yi, lan la wutaakon yi naral làkki réew mi ? Man ci sama wàllu bopp, déggaguma ci lu ma doy. Ndax Wolof, Pulaar, Séeréer, Soose, Joola, Sooninke…. dañu leen di wéy di suufeel teg Frãnse mbaa Àngale ci seen kaw ? Ndax Frãnse kese mooy wéy di nekk làmmiñ wi Repibligu Senegaal fal, di ci jaarale léppam ? Ndax làmmiñ yi xeetoo Senegaal dinañu nekk kenu njàngale mi, li ko dale daara yu suufe yi ba ci Iniwersite yi ? Ndax seen mbind, seen xabaaruwaay, seeni téere dinañu tas ci Réew mi ? Ndax dinañu fexe ba doomi Senegaal yëpp mën bind ak jàng ci làmmiñ yi ñu nàmp ?
Làmmiñu réew mi war na ñoo dugg ak doole ci daara yi ak ci kuréli njàngum liggéey yi, ñu ciy sàkku xam-xam : xarala, ladab, xayma, mbay, napp, tabaxin, mekanig, elektoronig, tas-xibaar ak ñoom seen…Su ko defee sunu Askan, sunu Xeet ak sunu Réew dinañu def jéego gu réy ci yoonu suqaliku ba dab réew yi seen koom gën a naat ci dunya. Jamono moom-sa-Réew jot na. War nañu fullaal làmmiñi réew mi, jox leen seen cër ba mu mat sëkk, ñu doon ay jumtukaay yu tàkku ngir tinkeeku. Yaakaar naa ne Lu Defu Waxu war naa mën a bind bataaxal juroomi wutaakon yi laaj leen li ñu naral làmmiñi réew mi
Lépp lu yëngu am na lu ko yëngal. Réewum Senegaal, jamono jii mu ngi toll ci waajtaayu joŋante bi ñuy fale kiy toog ci jal bi. Këru-Àtte gi gën a kowe fésal na juróomi wutaakon yu samp seen ndënd : Maki Sàll, Isaa Sàll, Usmaan Sónko, Madike Ňaŋ ak Idiriisa Sekk. Kenn ci ñoom la xelam toogatul fan yii, taluñu lu-dul kàmpaañ bi. Lawax yaa ngi jaabante, dëkkoo-dëkk ñu dem fa, di saafonteek ñaa fay yeewoo. Ñoom ñépp a ngi biral seen gis-gis ci doxalinu nguur ba noppiy tanqal askan wi ak i dig. Waaye Wolof Njaay dinay wax ne : dige, bor la. Naka noonu, ay ndaamaar lañuy war, foo toll di leen séen ñu yëkkati seen loxo ca kow, misig biy jolli. Lu kàmpaañ bi gën a jege di gën a rëb ; li koy firndeel moo di ne ñenn ci doomi-réew mi ñàkk nañu seen bakkan keroog bay farandoo Maki Sàll ak Isaa Sàll jàmmarloo. Wutaakon yaa ngi defante ba mu saf sàpp te ñi leen di jàppale kenn demul ñu des, fu nekk ñu nga fay daje, di def seen kem-tàttan ngir seen mbër jël ndam li. Kan lay doon bu bés baa ? Tont laa ngi ci yoon wiy ñëw…
Àllaaji Omar Taal mi juddu ci atum 1796 ca Fuuta, bokk na ci ñi siggil ba fàww nit ku ñuul ci lislaam. Nekkul woon rekk njiitul diine ak tariixa, wànte boroom xam-xam bu gëmoon der bu ñuul la, te fonk dénduw Afrig gépp.
Ginnaaw bi mu wedamloowee ay sëriñam, Àllaaji Omar feeñaloon na yeneen i kéemtaan ci daara ja mu nekkoon. Baayam boroom xam-xam la woon bu jànge Daaray Pir, doon daara ji gënoon a kowe ci jamono jooju. Yaayam it, Soxna Aadama Ayse, yaaram la woon bu nangoo séy te baax, fonk boroom këram ak wujjam. Abdul Karim Jàllo, ab sëriñ bu jànge Gànnaar, jële fa wirdu Tijaan, moo ko jëkk a jox wird wa. Ci lan fasante woon kóllëre ñoom ñaar.
Àllaaji Omar jaaroon na Misra, siggil fa der bu ñuul. Boroom xam-xami Misra xawoon nanu koo xeeb ngir wirgo deram, wànte bim jëflaanteek ñoom ba noppi, ñoom ñépp a luum.
Ba mu ajee Màkka la taseek Muhamadu Xaali nekk taalibeem ay weeri weer. Muhamadu Xaali natt ko ci bépp anam, def ko Xalifa ci ndigalu Seex Ahmad Tiijaani.
Àllaaji Omar Taal sumboon nay xare Senegaal ba Niseryaa ngir tuubloo ceddo yi, yaatal lislaam fépp ci Afrig sowu-jànt. Ci 1864 la ko noon yi ërtal mu dugg ci Degembeer ne fa mes.
Dees na wéy di fàttalikuy jalooreem ba fàww.
Cër bi nu jox farañse bi tax na ba, kenn sañul a xët sàrt yiy yoonal mbindam. Te sax, boo juumee ba yàq ci baat bi gën a ndaw, réew mépp mbamb la, ak koo mënti doon. Waaye, bu dee wolof bi moom, nu neex waay binde, dara du la ci fekk.
Ndeysaan, dangay foog ne sax, làkki réew mi, ñoom, amuñu ay sàrt yiy yoonal seenum mbind. Aycaleen nu jubbanti, ci mbindum wolof mi, yenn ndëngte yiy ñaawal ak a tilimal xar-kanamu réew mi.
ÀND JUBAL MBIND MI !
Ci tekkib Paap Aali Jàllo (Iniwérsite Gaston Berger)
II Mbind mi ñu bëgg a jubal
2- Turi jotaayi tele Senegaal yi
3- Turi làng walla kuréli pólotig
4- Turi  start-up
Ñi sos KIPPUG WATTU LÀKKI RÉEW MI
Kilifa yi ànd ak nun ci siiwal yaxal bii
Danu seetlu ne, li ko dale ati 2000 yi ba tey, nguur geek làngi pólotig yi, ñu ngiy jéem a faaydaal làkki réew mi. Nu koy rafetlu. Muy càkkub-dëkki-taax yi, kow tali yi ak yéenekaay yi, bu ci nekk a ngiy fésal làkki réew mi ak ni askan wiy dundalaatee sunug moomeel. Ci misaal, àlluway-siiwal yi, turi jotaayi tele yi, turi làngi pólotig yi… bu ci nekk, bindees na ko ci wolof doonte ne, yenn saa yi, ñu rax ci farañse.
Naam, itte jaa ngi fi. Waaye, mbind mi dafa des lu baree bare. Dafa mel ni, cër bi nu jox mbindum farañse bi, joxunu ko mbindum làkki réew mi, rawati-na wolof bi. Moom kay, kenn sañul a xët sàrt yiy yoonal mbindum farañse mi te mbambuñu la, ak koo mënti doon. Waaye, bu dee wolof bi moom, nu neex waay binde, dara du la ci fekk. Ndeysaan, dangay foog ne sax, làkki réew mi, ñoom, amuñu ay sàrt yuy yoonal seenum mbind.
Ndaw njuumte lu réy !
Ci atum 1971 lees jëkk a génne ab dekkare buy sàrtal mbindum wolof ak teqaleb baat yi. Dekkarey 1975, 1985 ak 2005 yi ci topp yépp, ci bu jëkk bi lañu wéeru, bu ci nekk indi ciy coppite. Bu dee àtteb 77-55 biy sàrtal mbindum làkki réew mi, moom, bésub 10eel ci awril 1977 lañu ko yoonaloon. Àtte bi dafa tëral ne, bépp yaxal bees jagleel mbooloo mi, te nu bind ko ci wolof walla seereer, warees na ko dëppale ak dekkare yiy sàrtal mbind mi ak teqaleb baat yi ci làkk yooyule. Ci yoon, képp ku jalgati àtte boobu, yeyoo nga ab daan, ni ko dogi 2, 3 ak 8 tërale ci garug-àttey jalgati gi. Dëgg la, jamono yooyu, jubluwaayu pólotig la àtte bi amoon. Waaye, tey, warees na jéggi loolu, sóoraale làkk yeek seenum njàngale ci jubluwaay yi. Su boobaa, dees na mën a wattu mbindum làkki réew mi, dakkal yëfi maa-tey yi.
Rafetul, 50i at ginnaaw bees sàrtale mbind mi, nuy wéy di dajeek i ndëngte ñeel làkki réew mi. Te, mbind mi, taxu koo soppeeku noonu, rawati-na bi mu amee àtteb yoonal.
Njuumte yooyu yàgg fi lool, tëw a deñ. Booba ak léegi, dañuy nasaxal faayday làkki réew mi. Te, loolu dafay sabab xeebeel ñeel sunuy làkk, aada ak cosaan. Bu yàggee, dinanu gën a suufeel sunu bopp.
Kippug làkki réew mi dafa di ab kurél gu ëmb ay jigéen ak i góor yu farlu ci làkki réew mi. Li ñu bëgg mooy xirtal taskati xibaar yépp, ñaax leen ngir ñu gën a sàmm sunu moomeelug làkk ak aada. Ngir mottali yéene bu ni mel, nangu nañu leen a baaxe seen jaar-jaar ak seen xam-xam ba nu mën a amalub set-setal ci li fi nekk tey, ak li nar a ñëw ëllëg. Ci gàttal daal, jubluwaay bi mooy, fexe ba mbindum làkki réew mi jaar yoon. Bu ko defee, dootunu jaawale  jaam  ak  jàmm  ni ko ayeropoor AIBD defe. Ndekete, ngir dalal way-tukki yi, dañu bind ci gegub teer bi  Dalal ak jaam  te ñu waroon a bind  Dalal ak jàmm .
Te xam ngeen ni jaam du jàmm.
Kippug wattu làkki réew mi di leen baaxe ay  jubbanti ñeel yenn ndëngte yiy ñaawal ak a tilimal xar-kanamu réew mi.
Mbind mi nu bëgg a jubal
Li ñu waroon a bind
II- TURI JOTAAYI TELE SENEGAAL YI
Li ñu waroon a bind
Li ñu waroon a bind
Li ñu waroon a bind
Li ñu waroon a bind
Li ñu waroon a bind
III- TURI LÀNGI WALLA KURÉLI PÓLOTIG YI
Li ñu waroon a bind
Sénégal moo niou saff (FNP)
Sénégal moo ñu saf (FNP)
IV- TURI  START-UP
Li ñu waroon a bind
Orange money mooy sunu kalpe
Wari, Jege na, Wóor na, Gaaw na
Matelas Dodo Doole rekk moo wóor
Joŋe  Dëbbal Lu saf !
Feem bu bees système la
Dina xëb, dina set, ànd ak xet gu neex
Jubbanti yi nuy def ci àlluway-siiwal yi, dees na leen fekk ci nataal yi ànd ak yaxal bi. Limub jubbanti bile nag, matalewul. Ndaxte, jotunoo dajale mboolem àlluway-siiwal yi, turi jotaayi tele yi, yu làngi walla kuréli pólotig yeek yu  start-up  yi. Ci kanam tuuti, dinan amal yeneen i kàmpaañ.
Kàmpaañ bii di Ànd jubal mbind mi !, Kippug wattu làkki réew mee ko xalaat. Amalees na ko ginnaaw kàmpaañu alfaabetisaasiyoŋ biñ jagleeloon mag ñi te dippe woon ko Àllarbay làkki réew mi.  Alfaabetisaasiyoŋ boobu, diggante bésub 28eel ci oktoobar jàpp bésub 9eel ci desàmbar 2020 lees ko dawaloon ca IFAN Séex Anta Jóob ak ca EBAD.
Kippug wattu làkki réew mee ngi dékku bépp seetlu walla xalaat te yit pare na ngir dimbali képp ku am soxla su aju ci tekki ak mbind mu jub añs.
Ñi sos KIPPUG WATTU LÀKKI RÉEW MI
Wattukatub Kàggu, doonoon fi Aji-saytu bu Fondation UCAD, Ndakaaru
Aji-làmmiñal ca IFAN Séex Anta Jóob, UCAD, Ndakaaru
Njiitu EJO-Éditions, Kërug-móolukaayu téere ci làkki réew mi
Bindkat, Njiitu defuwaxu.com yéenekaayu web ci wolof
Baabakar Jóob dit Buuba Jóob
Aji-mboor, Bànqaasub Làkki démb, FLSH, UCAD, Ndakaaru
Aji-làmmiñal, Bànqaasub Làmmiñal, FLSH, UCAD, Ndakaaru
Li ko dale atum 1978 ba tey jii, woteb ren bii mooy wote bu fi njëkk a am te Ablaay Wàdd sampu ci ndëndam. Walla boog, loolu la ñu bare jàpp. Ndax, man kat neneen laa gise mbir mi. Bees delloo ginnaaw, fàttaliku atum 2007, bi Ablaay Wàdd faluwaatee, war a amal ñaareelu moomeem, dafa wax wax ju am solo. Wax jooju, mi ngi ko waxe woon cim ndaje mu mu séqoon ak taskati xibaar yi. Bés boobu la leen  Góor gi  xamal ni mébétam mooy njabootam ci wàllu politig, maanaam  libéraux  yi, toog ci boppu réew mi lu mat juróom-fukki at, gën gee néew. Foofu, Seŋoor mi njabootam —  socialistes  yi — toogoon ñeent-fukki at ci jal bi, la Wàdd doon diir mbagg, ne sax fàww mu rawe ko fukki at.
Wax jooju, lu jar a bàyyi xel la.
Képp kuy jàngat géewu pólitig beek li ciy xew, war na jéem a xam ndax mébétu Góor gaa ngi ci yoonu àntu, waaw am déet. Su dee waaw la, mu seet man walla yan pexe la koy amale. Nanu leen xoolaat wote yi fi jot a am ci atum 2000 ba nëgëni-sii.
Li wolof di léebu naan, bu ndung sàqee, ndung leng, géewu pólitig bi doy na ci firnde. Ndax, 2000 ba léegi, wote njiitu réew yi fi am yépp, Ablaay Wàdd ak i  doomam  ñoo ciy xëccoo. Kon, mu mel ni làmb ji PDS ak…PDS rekk lañ koy tëggal. Nan dellu ginnaaw. Ci atum 2007 Ablaay Wàdd (PDS) moo janoo woon ak Idiriisa Sekk (mi bawoo woon PDS).
Ñu ni déet-a-waay, ci atum 2012, Ablaay Wàdd janoowaat ak Maki Sàll (moom tamit jóge woon PDS).
Bu fa yemoon mu tane, waaye ci wote ndawi pénc mii weesu, Maki Sàll fexe na ba Usmaan Tanoor Jeŋ, Mustafaa Ñas, Ndem-si-Yàlla ji Jibo Léyti Ka ak seeni farandoo, fàtte PS, làng ak moom ci biir Bennoo Bokk Yaakaar, maanaam ñëw mu boot leen. Amoon na, nag, weneen lafu PS wu lànkoon ni du ànd ak Maki Sàll ci wote yooyu, muy Xalifa Sàll (PS) ak Maalig Gàkku (AFP). Ñooñu, Ablaay Wàdd da leen bëggoon a teg ci ginnaawam, jiite ndajem làngu politig gii di Mànkoo Taxawu Senegaal. Ba ñu lànkee, ne Xalifa Sàll lañuy àndal, Ablaay dafa ne wérëñ, ber yoonam, dem ceek Maki Sàll. Fan la yëf yi mujje ? Xanaa PDS — Maki Sàll — raw, PDS — Ablaay Wàdd — topp ci !
Léegi, nag, sóobu nanu ci woteb 2019 bi ñu war a fale njiitu réew mi fiy toog ba 2024. Waaye, mel na ni dara soppeekuwu fi : na woon, fa woon. Leer na ñépp ni kenn ci ñaari doomi Ablaay Wàdd yii di Maki Sàll (APR) ak Idiriisa Sekk (Rewmi — noonu la ko Idiy binde) mooy gàddu ndam li. Kilifay PS yu mag yi ñoom, Tanoor ak Ñas, daanaka Maki modd na leen ; la ca desoon di bañ, muy Xalifa Sàll ak Gàkku mujje nañoo ànd ak PDS (Idiriisa Sekk). Kon PS moom, kenn waxaalewu ko.
Naam, ñoo ngi wax ci xale bi yëngal jamono te xew, Usmaan Sónko, li am ba des mooy : xamees na ni ku falu PDS a la fal, ndax kàrt yépp a ngi ciy loxoy Ablaay Wàdd. Jàppees na ni, ku mu àndal ci ñaari doomam yooyu di Maki Sàll ak Idiriisa Sekk, dinga jël ndam li. Looloo waral, doonte jëmmu Ablaay Wàdd bokkul ci wote bi, fi mu nekk ñépp a ngi koy déglu ba xam kan lay mujjee tàllal loxoom ngir mu sakkanal ndono li.
Ablaay Wàdd, nag, bi mu yegsee Senegaal keroog alxames 7 féewaryee bii weesu te ñépp doon ko xaarandi ba xam ku muy àndal, mënees naa jàpp ciy kàddoom ni fasul yéenee far ak kenn ci mbër yi. Mébétam mooy wote bi bañ a am. Waaye ku xam Wàdd xam ni ku tàmm a woote di xool ndey-joor la fekk booba xel maa nga jëm càmmooñ. Xanaa nu yónni yàgg rekk ba xam fu wànnent di mujj ak i gëtam. Bésu joŋante bi soreetul…9
Musaa Jóob layookat bi doon jiite Dakar Dem Dikk la njiitu réew mi tekki ndombog-tànkam démb ci àllarba ji. Moom miy ndeyu mbill gi nag firndéel na ko ci rajo Sud fm ak ci xëtu Facebookam. Lu waral ñu jële ko ci boppu liggéeyukaay bi nag àddu wu ci.
Ñu bari dañoo jàpp ni li mu të ticc ni Maki Sàll amul sañ-sañu bokk ci joŋante njiitu réewum Senegaal bii di ñëw moo ko waral.
Du benn du ñaar, Musaa Jóob wax na ne Maki Sàll warta am 3éelu moomeel. Ñeneen ñi foog ni dëgg gu wex gi mu wax waa Eiffage ak njiitu Senac moo tax. Ndax ci kàdduy Jóob, tubaab biy jiite Senac  daa yaakaar ni Pari la nekk, lu ko neex mu def .
Kon, wet goo ko mënti jële, mënees na jàpp ni Musaa Jóob ay kàddoom ñoo ko dàqlu. Kon daal ku nekk ci biir pàrti APR danga naan muut, tëj sa gémmiñ, mbaa nga ni mott ci biti ?
Li kenn dul nàttable mooy : Dakar Dem Dikk am na njiit lu bees te mi ngi tudd Omar Bun Xatab Silla.
Doolee mën dëgg, waaye dëgg mooy mujj.
Li tax bindkat bi taamu kàddug Guddig Mbooyo, daldi koy tudde téereem bi, dug tandle. Bul jaawale. Mbooyo, tur la, turub aji-jëmmal boo xam ne bii, jëfam dàkkontewul ak mbóoyo mi nga xaw a jaawale ak turam bile. Waaw.
Diggante Tiijaan, Jéen, Góora, Maye ak Mbooyo ci boppam, ngelawal jàmm lu féex a ci daan daw, rattaxal diggante yi, yaatal xol yi te féexaloon jëflante yi. Bi Mbooyo sàccee takkaayi Maye mi ko jàppe woon doomu-ndeyam, ngelaw loolu dafa mujj a nekkaat ngelawal tàngaay lu rax suuf, daldi ñagasal diggante yi, gàkkal leen, lëndëmal gis-gis yi, xatal dund bi biir Quartier Latin.
Mbooyoo def tojaangeem ba noppi, wor Maye, dellu tuumaal Tiijaan, jëkkër ji. Tiijaan moomu, moo nuy nettali ni mbir deme ci biir téere bi. Wolof ne, teey, ci ndox lees koy séentu ; waaye ci nit la gënee. Tiijaan, ku teey la. Bi càcc gi amee, ñu daldi koy tuumaal, yàq ci deram, teewul dafa ànd ak sagoom, sumb ab lànket ngir leeral mbir mi, setal deram.
Teey ak sago, war na ku ne bu mbir teewee, muy bànneex walla safaan .
Mbir mi yombul woon. Ndaxte, ndëgg-sërëx bu ne tegal nañ ko Tiijaan ngir gëstoom bi bañ a àgg. Jaay nañ ko sax doole, xaw koo xoqtal ngir mu dakkal lànketam bi. Nde, ndeyu Mbooyo, boroom alal la, dib kilifa ci réew mi, mën a yóotu lu loxol baadoola dul laal. Xam nga fi ma jëm, du ?
Ger. Mooy baat bi. Fu yoon jàddee, ger a ko fàbbi. Céy ger ! Réew mum ne saraax, dara du fa baax. Xàjj-ak-seen dina fa am, boddekonte am, jalgati ya bare, àqi nit ña, ñu teg leen fale. Bu ko defee, koom-koom ga saay, reéw ma daay. Waaye, bu gor bañee dëggi bañ, ger du fa naane ñeex bay yàq seen bànneex. Tiijaan, ci bañkat yooyu la bokk. Jëleesoon na fen jiital ko ci kow dëgg gim àndal ngir rekk làq Mbooyo ci sababu ger. Takk-der yi kootoog yaayu Mbooyo mi leen neexal, bëgg a tiiñal Tiijaan ciy fen ndax rekk xaalis. Tiijaan fippu, lal i pexeem, fexe ba feeñal dëgg gi, biral ko ci kanami ña ko sikkaloon ñépp, setal deram.
Fen mën na xéy, dëgg gontu. Waaye, yàgg-yàgg, dëgg dina ko dab, suul ko. Nga ciy jàngee ni doomu-aadama warul wax lu ko wóorul, teg ci dafa war a màndu ci loo xam ne yoonam nekku ci.
Yemul foofu de, ndax Lamin Mbaay moo ngiy joxe ay tegtal ci nu jigéen di taxawe biir néegu séyam. Muy taxawaay bu am solo ci weg ak yiir boroom-këram, jàppale ko, nekk xaritam, raxaale ci tamit joŋe ju mat sëkk. Jigéen dafay neex dereet, woyof, dégg ndigalu jëkkëram,  fexe ba dara du ko naqari… Togg lu neex, xeeñ lu neex, wax ju neex, cuuraay yu neex . Bépp jigéen bu wéyee ci yile ndigal, dina tax ba loo joxoñ sa jëkkër dagg. Bu loolu weesoo, nag, jigéen ñi war nañoo juboo ci seen biir, di jàppalante. Njëkke yeek goro yi tamit yaataal soxna siy séy ci biir kër gi, moom it soxna si mu góorgóorlu te gën a muñ, jàppe goro yi ni ay way-juram. Mu xam ni séy ndoorteel rekk la am, li ci des lépp muñ la, bañ a lëñbët, bañ a dëkke sëngéem, su ko defee jàmm ne ñoyy.
…fexe mooytu ger…
Nu gis ne, kon, li gën a yitteel Lamin Mbaay, bokk na ci yee askan wi ci jikko yu ñaaw yu nit ñi jikkowoo te ñu war koo mën a xeex. Kor, jàmbu, ger, fen, naaféq, ñàkk a màndu, añs., benn baaxu ci cim réew, rawatina ger. Ger, nag, dafa barey melokaan :
Ger mën naa bañ a nekk xaalis bu ñu la jox, mën naa nekk xoqtal, mbaa dig la ci wàllu àdduna mbaa lu deme noonu ; ba ci liggéey sax .
Ger a tax njublang gi bari ci àddina si, koom bi deme boor, ñi yor alal di gën a barile, néew-ji-doole yi di wéy di ñàkk. Lu neex waay def, te dara du ko ci fekk. Ger dina sàgganloo ndaw ñi ba di leen tàmmal lu yomb.
War nga fexe moytu ger, ndax wolof nee na :  Ku ñu ger doo wax dëgg , te réew, am na tawat yoo xam ne, képp kuy dund ca réew ma war na taxaw temm ci xeex ko, muy ger…. Ger moomu dafa law, ba laal xol yi ak xel yi… .
Tiijaan, nag, gor piir la. Te gor, du fayantoo…
Rafet kanam daal, rafet jikkoo ko gën
Li Lamin Mbaay di ŋàññ sikki doomi-aadama yépp ci biir téere bi, moo ngi sargal it boroom jikko yu rafet yi. Ndax nit ñee yemul. Ñii dañuy mat, di doxe ak xel ;  ña ca des matadi, di deme ak xol. Tiijaan miy nettali téere bi, Yàlla may na ko xel moomu, moo tax bi dëgg gi feeñee, deram set, dafa bës xolam, muñ dem jàppale kii di Jéen, jëkkëru Mbooyo. Jubluwaayam lenn rekk la woon : saxal teraanga jeek kersa gi dox seen diggante ak tamit suturaal Mbooyo miy xaritu Maye. Kóllëre gi mu sàmm, daf koo gën a siggil ciy nawleem. Moo tax, rafet kanam daal, rafet jikkoo ko gën. Nde, lépp loo gis, ci nettali lay mujje. Waaye, nag, bu peccum liir neexee, ndey jaa téye ca mbagg ya.
Jikko yu rafet yi bindkat bi fésal ci téere bi, jaarale leen ciy way-jëmmal yi, dafa fekk xalima baa jëkk a rafet, loxo bi koy rëdd set wecc. Kon, Lamin Mbaay, gàcce- ngaalaama !
Li duuf ci nag wépp, nag, xajul ci cin li te lu neex du doy. Fii lañ koy yamale. Ku bëgg a mos neexaayu xalima Lamin Mbaay, gaawtul wuti Guddig Mbooyo (ca EJO-Editions), di ko jàng ci guddig mbóoyo giy màndargaal sunu jamono ji, ngir féexal sam xel, yaatal sab xol.
(Ci tekkig Ndey Koddu Faal)
Njolloor, ca Minneapolis. Alkaatib Tubaab teg óomam ci kow loosu nit ku ñuul di bës, di bës, di bës rekk, tëwa bàyyi. Ñépp fàttaliku démb. Noyyi të ko ticc, mu fatt naan ngir Yàlla mënumaa noyyi. Saa su ne metit wiy gën a tar. Bëggul a dee, di woo ndey ji wallu, fàtte ne kooku faatu na bu yàgg a yàgg, ndeysaan. Di wàkkirlu Boroom bi. Ay onki yàkki. Àddina sépp di dégg i yuuxoom, teg ciy bëtam. Mu dëféenu ci tali bi, askan yépp di ko seetaan, xolu takk-der biy reetaan mu bësaat. Noyyi gënatee të George Floyd, mu faf dog.
Nun, kàngami Mbootaayu Xeet yi fekk baax Afrig, ñaawlu nanu bu baax xeetal geek néewal-doole doomu-aadama gi sax dakk fii ci Amerig ak ci àddina si. Ma nga doore ca maam ya ba sun-jonn-Yàlla-tey jii. Te ñiy def ñaawteef yii, nit ñu ñuul ñi lañ singali ; nu wax ko ak nu bañ koo wax, am na lu mu def ci nun. Kon dunu tàyyee jébbaane nooteel gi ñeel doomi Afrig yu ñuul yi. Duut ko baaraam am na solo, waaye danoo war a weesu wax, tey jëf.
Am na sax lu ci António Guterres miy njiitu Mbootaayu Xeet yi wax. Dafa ne :  Warunoo toog di seetaan ñuy toroxal nit ndax melo deram kese.   Black Lives Matter  du ay wax rekk, xeet yépp a ko tax a jóg.
Kon wax ji doy na, nanu farlu ci xeex xeetal.
Naam, du guléet waaye George Floyd ak ñi xeetal mës a dal seen kow ñoo nu may nu mën a weeje tey xeebaate beek ñaawteefi takk-der yi. Kon, nu ngi leen koy sante. Nun ñi Yàlla may nu doon i kilifa noo war a waxal sunu mbook yi seen baat mënta àgg fu sore. Jot na nu taxaw temm daan musiba mii di nooteel te tàmbalee lëmbe àddina si ay xarnu ci ginnaaw.
Bóom gu ñaaw gi ñu bóom George Floyd weesu na jëmmam di wéy. Dañ cee war a am jàngat bu yaatu, daanaka mënees na koo méngaleek benn per cib caqu jafe-jafe yoo xam ni su nu ci jógul du baax. Jot na nag Mbootaayu Xeet yi jàmmaarlook xeetal ak noggatug doxandéem te loolu su ko defee day dëppook lim bi jiitu ci Sàrtam, lim biy wax ni dafa war a  naatal ak dooleel àq ak yeeleefi doomi-aadama yépp, bañ a toppatoo seen xeet, seen làkk walla seen diine . Te ci dëgg-dëgg li Mbootaayu Xeet yi gëm mooy ñépp a yem te wareesul a doyadil benn doomu-aadama mbaa di ko mbugal.
Am na jamono doomi Amerig yu ñuul yi di xeex ngir jële ci àddina si boddikonte ci biir xeet (gàttal gi ci nasaraan CIEDR, di joxe ‘’Convention Internationale sur l’élimination de toutes les formes de discrimination raciale’’) fekk it ay réewi Afrig yuy soog a moom seen bopp ñëw bokk ci Mbootaayu Xeet yi. Ci jamono jooju ci atum 1969 lañuxaatim benn Déggoo bu yaatu ñeel bépp boddikonte ci biir xeet.
Jamono ju kenn dootul fàtte la ndax ca la ‘’apartheid’’, doonoon ñaawteef bu yoon daganaloon, nërméelu. La ko daneel, nag, Mbootaayu Xeet yi am na ci wàll te ba léegi da koy ndamoo.
Àq ak yeelleefu doomu-aadama ak sagu nit ku ñuul ci Afrig ak ci àddina si ñoo ngi riir tey te sunuy sët dinañ leen déggi ëllëg. Kon,mu war a leer ñépp ni Mbootaayu Xeet yi dootul dumóoyu su ñuy noot nit te dootul nangu par-parloo. Moom daal, dina def kem-kàttanam ngir kenn dootul jam kenn naani.
Daanaka la woon, wonni na ba tax Mbootaayu Xeet yi am fu mu wéeru. Dina jëmbët fulla ci xeex bi, xamal ñépp ne njaw des naw xambin, de4gg la, waaye du tee mu war a wóor ni xeetal ak i gàkk-gàkkam dinañ fi jógeji ba fàww.
Sunu Sekerteer Seneraal jël na ay dogal ngir xeex xeetal ak i njéexitalam yu ñaaw fépp ci àddina si ba ci sax sunu biir kër gii ci New York.
Su nu bëggee doon ay njiit yu baax, fàww nun ci sunu bopp nuy def li nuy digal nit ñi.Coppite dëgg dafa laaj nu waxtaan ak sunu xel, seet sunu digganteek Yàlla ndax sunuy jëfin méngoo naak li Sàrtu Mbootaayu Xeet yi santaane.
Soo dee njiit, dangay nangoo tënku ci Sàrtu Mbootaayu Xeet yi ni mayul kenn mu ni patt. Danoo war a yëkkati sunu kàddu, am fitu ñaawlu jaay-dooleek xoqtal.
Ku nekk ci nun dina takku ba dëgër, def kem-kàttanam ngir dakkal fi xeetal, dinanu ci dugal sunu xam-xam, def lépp lu nu mën ngir déqati ko, jële ko fi ba fàww.
Ba nit ñu weex ñi tàmbalee jàpp jaam sunuy maam di leen jaay ci diggante Afrig, Ërob ak Amerig, léegi mu mat 500i at. Rax-ci-dolli, ñeenti at rekk moo des ci fukki at yi ñu jagleel nit ku ñuul, ndax 2024 lay jeex. Kon, nanu bennoo, xàccandoo dóorandoo, fexe ba Mbootaayu Xeet yi def wareefam, indi ci àddina si coppite yi sunuy askan yàgg a yaakaar. Ni ko ñépp xame, amees na arminaatub (agenda) 2030 ñeel àddina si. Bunu yëkkatee sunu baat dugal ci arminnatub Afrig ñeel 2063, coppite bi ñépp bëgg dina am.
Afrig la doomu-aadamaa fekk baax te it mooy jéeri ji war a taxawu bu baax àddina ngir mu mën a sottal yokkute gu sax dakk ak jàmm.
Lii moo yittéeloon Mag ñi sosoon OUA ak tamit njiit yu mel ni Kwame Nkrumah walla xeltukat bu mag bu mel ni Séex Anta Jóob.
Bunu fàtte mukk kàdduy Nelson Mandela yii :  Képp ku iñaane nit àqam, daa fekk jàppewoo ko ni nit.
Fannie Lou Hamer, doonoon fi njiit ci xareb doomi Amerig yu ñuul yi, mu ngi nuy bàyyiloo xel ci ne :  Kenn mënul a moom boppam fileek ñépp moomuñu seen bopp.  Doktoor Martin Luther King Jr, feelu ko naan :  Nooteel, fépp fu mu mënti ame, musiba la ci ñépp .
Ñu teg ciy at, tey, ca réewu Afrig-bëj-Saalum làbbe Desmond Tutu dëggal kàddu yooyu ne :  Ngir nit ku weex moom boppam, fàww nit ku ñuul moom boppam ndax amul xeet wu mën a féex moom kenn, ñépp a war a àndandoo féex.
(*) Ñi xaatim kayit gii ci seen turu bopp lañ ko defe. Kenn ku ci nekk ag kàngam nga ci Mbootaayu Xeet yi, di tofo ci Sekerteer Seneraal bi.
Fitna lañ doore bésub àjjuma jii. Fitna ju sosoo ci diggante Sonko ak Maki. Ndax lan ? Ndax, dañoo tere Sonko ak i àndandoom seen ndajem ñaxtu mi ñu bëggoon a amal bés boobule ca Péncum Obelisk. Li ñu jàpp, mooy ne Maki dafa noot yoon, ba pare bëgg a lottal Usmaan Sonko. Réy gi mu réy moo tax mu jàpp ne warul am kuñ koy méngale (dendale) ci làng gi. Ba tax mu dëkke di ko lakkal ngir ne mooy wujjam bi gën a am doole ci làngug pólitig gi ci jamono jii. Li sabab lu ni mel, nee ñu, bëqët la, ab ragal la moo tax. Fi mu tollu nii dafa bëgg a def ñetteelu moome te feek daanelul Sonko xelam du dal. Loolu la defoon ak Xalifa Sàll ay at ci ginnaaw. Jàpp ko ne ko ràpp ci kaso bi.
Ca dëgg-dëgg ñenn ñi fare ci wàllu yoon ba ci waa  Conseil Constitutionnel , jàpp nañu ne ci ay waawu Maki Sàll lañuy dox. Maanam, lu mu namm ñu def rekk lañuy def. Waaye, moom dafa fàtte ne ñaxtu bi mu daan ñaxtu démb loolu la Sonko ak i àndandoom di ñaxtu tey. Fàtte moom da fee xajul sax. Te, ku fàtte lu la fal, sag folleeku da lay bett. Léegi kon, lan moo tax mu bëgg a jalgati yoon ndeem digganteem ak Abdulaay Wàdd demewul woon nii ?
Nde, Sonko jàpp na ni Njiitu réew mi amul benn manoore rawatina gaa ñi ko wër. Bi ñu déggee ni YAW dina amal seen ndajem-ñaxtu la alkaati yi dem wër këru Usmaan Sónko ak gu Bartelemi Jaas ca teel. Xanaa loolu mooy jaay doole dëgg ci dëkk boo xam ni nee nañ am na yoon. Te lees fi gis mooy ëpp la doole bës sa bët. Xalaas ! Sonko déy, safaan bi la gëm. Ndax jaaduwul ñu leen di tere def seen ndajem ñaxtu ginnaaw àtte bi ñu def ci seen  liste électorale .
Ci ay xayma, Maki dafa am jàngoroy nguur. Waaye, du loolu doŋŋ a ko tax a doxalee nii xanaa. Nguuram nguur guy sàcc la di nëbb sàcc, gu dëkk ci nger ak ay njublaŋ yu dul jeex. Xam nañ ni bu Sonko faloo du baax ci ñoom moo tax ñu koy bëgg a faagaagal, lu ne ñu tuumaal ko ko ngir bëgg koo jaxase ak askan wi.
Nde, am na ñu taxaw sax ne Sonko dañ ko war a faat. Bu doon ci réewum yoon la, xeetu kàddu yile, kenn waru leen a yékkati te yoon tegalu la ci ay daan. Yile firnde ñoo sabab taxawaayu Njiitu réew mi tey. Bunduxataal Sonko, di ko xoqtal, di ko fatt, loolu mooy ngànnaay bi mu dese. Waaye Sonko mii ës pareegul ngir bàyyi xeex bi mu sumb ngir jële fi Maki ak i ñoñam.
France 24 amal nab laaj-tontu ak kii di Kolonel-Masoor Ismayla Wage mi yor kàddug way-fétteerlu yi booloo ci kurélug CNSP miyitte woo sàmm muccug askanu Mali. Nicolas Germain lay waxtaanal.
Ci tekkib Paap Aali Jàllo
– Lu leen tax a def cëtëŋ lii ?
– Dafa fekk ne, réew mi doxul. Teg ci ne, dafa amoon ci askan wi ñu sonnoon lool. Rax-ci-dolli, ay jafe-jafe yu bare ñoo gaaraloon làrme bi ci boppam. Ger mi àggoon na foo xam ne soldaar yi mënatuñu woon sàmmoonte ak seeni wareef. Fi mu ne nii, nag, bu ma sañoon ñu bañ a wax waxi cëtëŋ. Ndax, du noon lanu jàppe mbir mi.
– Waaye IBK tekkiwul ndombo-tànkam ci coobare boppam…
– Yéen, loolu ngeen jàpp. Waaye, ndax moom moo leen wax ne dañ koo jaay-doole ?
– Wànte IBK nee na mënul woon def neneen…
– Mënul woon def neneen ndax moom ci boppam mujjee naa gis ni askan wi sonnee. Kenn newu ko bàyyil mbaa ñu rey la. Ku mu neex, nag, nga jàpp lu la neex. Fi mu nekk nii, noo ngi jokkoo ak doomi-réew yi réew mi soxal ngir taxawal ag ndajem néggandiku moo xam ne, ab maxejj a koy jiite. Noo ngi waxtaan ak kuréli way-moomeel yi, làngi kujje gi ak képp ku nu war waxtaanal ngir taxawal ndaje moomu.
– Lu ngeen naral IBK ?
– Loolu du sunu cër. Mbirum yoon la. Bu waxtu wa jotee, yoon dina def liggéeyam.
– Naka la seen digganteek M5-RFP deme ?
– Jotewunu daraak M5-RFP. Nun, genn làng jiitalunu.
– Monte yéen ak ñoom, yéen a bokk benn gis-gis ak benn àtte ñeel ni IBK yore woon Mali…
– Li waa M5-RFP tàmm a wax, dëgg gu wér péŋŋ la. Waaye, loolu du tekki ne ñoo nekk ci sunu ginnaaw, di nu sant nuy def. Amunook ñoom benn jëflante. Bi nu defee li nu def ba noppi, ci lanu ñépp woo, jokkoo ak nun.
– Àddina sépp a ñaawlu cëtëŋ li ngeen def. Ndax ragalu leen daan yiñ nar a teg Mali ?
– Ragal nanu ay daan, kay. Ndaxte, bu ay daan amee, askanu Mali mooy sonn.
– Ndajem néggandiku mi ngeen di waajal, ndax da fiy nekk ba wotey 2023 yi walla dangeen di amal ab wote bala boobu ?
– Sunu mébét mooy nu amal ay wote ci ni mu gën a gaawe, mbir mi dellu ci yoon, ku nekk dellu ca la nga nekkoon, rawatina soldaar yi nu doon. Muy 2023 walla 2022, ni mu gën a gaawe rekk, gën a baax.
– Ndajem néggandiku moomu, ñan ñoo koy séq ? Ay maxejj kese walla soldaar yi ci lañuy bokk ?
– Loolu, ci tombi waxtaan wi lay bokk. Mënaguma cee wax lu leer.
– Ndax jot ngeen a waxtaan ak CEDEAO ?
– Noo ngi jokkoo ak CEDEAO. War naa dajeek ñoom, sax.
– Ndax yeen a ngi jokkoo ak làrme Farãs ?
– Ci jamonoy jàmm, danuy jokkoo ak  Barkhan  ñeel xeexub jiyaadis yi. Waaye, bi nu taxawalee CNSP ba léegi, waxagunook làrme Farãs.
– Ndax jàpp ngeen ne li xew tey mën naa may fit jixaadis yi ?
– Waaw kay ! Xam nan ko bu baax. Loolu lanuy ragal sax. Moo nu tax a sàkku ci sunuy farandoo nu taxawunu, bañ noo seetaan.
Doktoor Paap Musaa Coor, gëstukat la, xelam màcc ci wérug mbooloo. Aji-caytuwaan (consultant) bi, jiite woon na fi tamit kurél giy xeex sibbiru. Moom, nag, ci xeexub mbas mi,  naataangoomi fajkat yi dañoo jaar nii, mu jaar nee. Ndaxte, dafa biral ay kàddu yu safaanook tegtal ak digle yi doktoor yeek nguur gi joxe. Kàddoom yii, jukkees na leen ci waxtaanwu mu amoon ak Alasaan Sàmba Jóob ci Itv.
Ngir, nag, biral ne farul ak kenn, Lu Defu Waxu toftal na ciy kàdduy Dr Coor gis-gisu naataangoom Pr Musaa Séydi mi ne àndu ci tey àndu ci ëllëg
Lii la Doktoor Coor njëkk a wax :
‘’Damay dëggal kàdduy njiitu réew mi, Maki Sàll, bi mu waxee ne ‘luy jot, jot na ginnaaw dee’. Waaye, waxam jooju, mbasum Covid-19 bi la ci nammoon. Te, man, leneen a ma tax di wax. Leneen loolu mooy seen dogal yiñ jël ñeel xeexub mbas mi. dogal yooyu nga xam ne, boobaak léegi, ay loraange rekk lañu jural réew mi.
…Ku dem ba xamatoo foo jëm, dellul fa nga jóge
‘’Man, yaakaar naa ne, jot na ñépp toog, waxtaan waxtaanuw xel, wëliis waxtaanuw xol. Warees na xool, saytu ngir xam lan moo leen tax a jël dogal yooyii, lan lañ ci jublu woon ak yan ngirte lañ ci doon xaar. Day jaadu ci képp ku lal ab naal, walla nga jël ay dogal ngir xeex menn mbir, bu demee ba ci biir, mu amal ab taxaw-seetlu, xool ndax naal walla dogal yooyii baax nañ, am déet. Man, nag, wóor na ma ne, ñiy jël dogal yi dese nañoo xam li ñuy def.
Naam, boo xasee jël ay dogal yi aju ci wérug mboolem-nawle mi, dellu ginnaaw dina jafe lool. Waaye, ba tey lu mën a nekk la. Ndax, kuy dem ba xamatoo foo jëm, dellul fa nga jóge. Ndege, jamono metti na mettiwaay boo xam ne, koom-koom gaa ngiy suux. Nit ñi liggéeyatuñu, génnatuñu te, des na tuuti, dootuñu am luñ suturloo. Te, lii, mënta wéy. Warunu koo seetaan.’’
Nguur gi wekkiwul, day daaj
Nga xool yégle yi jawriñu wér-gi-yaram jiy biral suba su ne, bu 10i waxtu jotee. Saa su nekk mu siiwal wàllenti-ëlëm, naan am nan ci nàngam… ñooñu béréb sàngam lañ dëkk… Nga defe ni loolu jaadu na ci njiit loo xam ne, sa wareef bu jëkk, mooy dalal xelu askan wi ? Jàppal wàllenti-ëlëm fii, jàppal wàllenti-ëlëm fee. Nit ñi, ku ci dégg wàllent-ëlëm, saw fit naaw ndax dañ koo ngandal, garaawal ko ba nga ne lii lum doon. Te, nag, bu dee nii lañ ko nar a jàppe, nan leen defaruwaat, toog. Ndaxte, feek desàmbar dinan wéy di am ay wàllenti-ëlëm. Buñ ko xamulee, maa leen koy wax tey. Laaj bi sampu nag mooy bii : ndax nii lees wéy di doxale ba booba ? Te, nag, wax dëgg a neex Yàlla, fi ñu teg wàllenti-ëlëm yi àggu fa.
Nee ñu, wàllent-ëlëm mooy aji-tawatu Covid-19 bees xamul ku ko wàll jàngoro ji ak fan la ko ko wàlle. Nga xool, jamono ji doktoor bi paase-wisit aji-tawat bi ba koy jàppe wàllenti-ëlëm, nekkatu ko. Kon, taxatu koo ñàng noonu. Jamono jiŋ ko xamagulee kay la doon ñàng. Ndax, ci la doon dox di wàlle ak a tasaare feebarbi. Waaye, boo ko xasee am, jeex na. Lu tax nga koy tuddeeti wàllent-ëlëm ? Nguur gi wekkiwul, day daaj.
Gaw gi (le confinement) jaru ko…
Ci beneen boor, bépp fajkat xam na ne ñakk du lenn lu-dul doomu-jàngoro buñ néewal doole ba noppi daldi koy dugal ci yaramu nit ki. Liñ ci jublu mooy tàggat yaram wi, mu xàmmee doomu-jàngoro bi ngir, su duggatee ci yaram wi, doomi-kiiraayu deret ji (globules blancs) song ko, daan ko. Dafa di, nag, am na beneen xeetu ñakk bu ñuy wax ci nasaraan  vaccination naturelle . Maanaam, bees bàyyee koronaa bi mu law, rawatina ciw askan woo xam ne ndaw yee ci ëpp, yarami nit ñi dañuy jur ay anticorps. Mënees na méngale anticorps yooyu akub dëq buy tee mbas mi law. Kon, lu fi jar gaw gi ? Nañ bàyyi nit ñi génn, doxi seen i soxla. Ndaxte, noonu mooy anam bu gën a gaaw ngir xeex mbas mi. Mu des, nag, yenn matuwaay yi mënta ñàkk. Maanaam, tëral ay pexe ngir saytu mbas mi, aar ñi jàngoroy Covid-19 bi gën a sonal. Lii rekk lan soxla te, tëlewunu ko. Am nan xam-xam bi ak jumtukaay yi. Kon, nan bàyyi tiitalaate bi. wàllenti-ëlëm du dara. Bu ma neexee sax ma ne, ci sunu wàll, ab xéewal la ! Nan bàyyi wiris bi law, dinan am kiiraayug-mbooloo, maanaam  protection de masse  ci nasaraan.
Warees na dalal xelu askan wi
Man, bu ma doon ñoom, ay baat yu mel ni wàllent-ëlëm, añs., dama koy bàyyee fajkat yi ; seen waxin la, ci ñoom la war a yem. Waaye, aw askan walla mbooloo, booy wax ak moom war nga xam li ngay wax. Dangay xool li mu aajowoo xam, nga xamal ko ko ci kàllaama gu leer, te yem fa. Te, nag, li askan wi soxal mooy xam fi mbir mi tollu cig tënk, xam naka la koy moytoo, fan lay dem su ko amee (walla ñan lay woo). Jeex na !
Lenn am na, bu feebar dikkaale nit koo xam ne, dafa ame tiitaange ak njàqare, loraange yi muy def moo ëpp fuuf bu dee feebar bi da koo fekk cim xel mu dal. Moo tax, doktoor, liy wareefam bu jëkk, mooy saa su nekk jéem a dalal xelu aji-tawat bi laata muy jublu ci paj mi.  Boo ko mënul a faj tamit, nga dalal xelam. Ndege, lee-lee nga dalal xelu aji-tawat ba mu jaare fa wér te doo ko sax laal. Aji-tawat dina la fekk sa palaas, nga wax ko wax ju teey te dal, raay boppam, mu ne cocc wér te joxoo ko benn garab. Waaye, bu dee dafa ñëw nga tiital ko, yóbbu fitam, ndare amewul dara sax, feebaram dina yokku, nga daldi koy lor.
Yeneen feebar yaa ngiy rey nit ñi, ñu naan koronaa bi la…
Jamono jii, nag, am na ñu bare ñuy dee, ñu naan koronaa moo leen rey fekk ne, wóor na Yàlla, beneen feebar moo leen rey. Ndege, lépp lañ jël sippi ko koronaa bi. Ana kañseer ? Ana sibbiru ? Ana koleraa ? Ndax feebar yooyu dañ fee jóge ? Ana jigéen ñiy matu ci àll bi, ci kow i saret ? Mu mel ni koronaa rekk mooy feebar. Kenn fajatu fi leneen lu dul koronaa. Pómpiye yi, sax, kenn mënatu leen a jot.
Te, nun, Yàlla daf noo suturaal. Li mbas miy def ci réewi tubaab yu ci mel ni Espaañ, Àngalteer, Etaasini walla Farãs, bu ko defoon ci miim réew, ken waxatu ko. Bu la Yàlla defalee sutura daŋ koy xam te sante ko ko. Léegi, nag, réewi sowu yi ñoo nuy tiital, naan nu  feebar baa ngiy ñëw de ! Fagaruleen ! Bu agsee du baax ! Gaawleen lal palaŋu fàggu ngir nu lebal leen xaalis.  Noonu lañuy def, di fowe sunu xel yi. Te, jamono jii, dan waroon a taxaw temm ; ndax réewi sowu yi laago nañ jamono jii, seen doole wàññeeku na bu baax. Li nu waroon kay, mooy nu defar ay mask, ay gã ak sax ay noyyikaay ngir jaay leen ko. Am nan xam-xam bi ak mën-mën bi. Waaye nuy ñàkkal sunu bopp faayda nii. Fexe nañ ba jaay nu xel, tiital nu, nax nu ba nu nërmeelu ak ñoom. Lan lees ci war a jàngat ?
Mbas mi, nootaange da cee laxasu
Nan taxaw, seetlu. Naalub fàggu bu 1000 miliyaar yi, ñaata la ci Banque Mondiale ak FMI dugal nga foog ? Xaalis bu bare ! Te, du may, du sarax. Bor buy dolleeku ci yeneen bor doŋŋ la. Yaa ngi naan ñu far bor bi walla wàññi ko ba noppi ngay wëlbatiku di lebaat. Ndeysaan, sunuy doom ñoo koy fey. Kon, dañ nuy gal-gal ; te ci lañ dëkk.
Démb, amoon nañ fi mbasum H1N1, Sras-cov, Mers-cov, Ebola, añs. Tey, ñu indil nu mbasum Covid-19. Ëllëg tamit, leneen lañ nuy indilati ba noppi naan nu def leen lii nu lebal leen. Lenn rekk lañ bëgg, mooy gën noo saxal cib nootaange, suuxal sunuy koom-koom. Noonu ba kañ ?
Aymeru Ñing, doon kilifa ci Bennoo Bokk Yaakaar te jiite kurél gi ca Péncum Ndawi Réew mi, moo xamle ni  bu ñu sukkandikoo ci yoon, Maki Sàll mën naa doon lawax ca 2024 . Mu ngi ko xamle ci waxtaan wi mu doon amal ak waa Rfm, yokk ciy leeral:  Amul luy tere Maki Sàll doon lawax ca 2024, ndax, ca 2012, bi Abdulaay Wàdd doon laaj ñetteelu moomeel, kenn terewu koo bokk ci làng gi. Daa bokk, bëre ak nun, nu daan ko.
Bi ñu ko fàttelee li yoon wax ci ñetteelu màndaa fii ci Senegaal, da ni rekk :  Loolu àttekati ndeyu réew mi doŋŋ ñoo ci mën a indi ay leeral, ndax ñoom ñoo yor dogal biy mujj.
Li ñu doon laam-laame mujje naa am dëggëntaan. Njëgu kuraŋ bi yokku na li ko dale dibéer, 1eelu fan, ci weeru desàmbar 2019. Njiitu Senelec ci boppam, Paap Demba Bitéy, moo ko xamle keroog cim ndajeem ak taskati xibaar yi. Li waral yokkute gi, nag, ciy waxam, moo di ne Senelec dafa ñàkk lu tollu ci 12,191 milyaar CFA ci ñetti weer yi weesu. Muy xaalis bu takku.
Paap Demba Bitéy yokk ci ne :
Xaalis boobu mi ngi méngook yokkute 26,3% ci njëgu kuraŋ bi. Woggantib 1eelu fan ci weeru desàmbaar bi ci 6% rekk lay yem, 20,3% yi ci des, nguur gee koy dékku.
Njiitu Senelec li nee na yit yokkute gi du jural Senelec benn ngañaay. Rax-ci-dolli, jéem naa setal nguur gi. Ndax dafa ne,  nguurug Senegaal mësul a nangu ñu tëb rekk yokk njëgu kuraŋ bi. Moo tax mu doon def kéem-kàttanam ngir xettali askan wi, di ci dugal xaalisam.  Dimbalee na Senelec 316,342 milyaar CFA ci at yii weesu ngir rekk njëgu kuraŋ bi bañ a yokku . Waaye, nee na bii yoon yokkute gi mënta ñàkk. Dafa di sax, réew yi féete Afrig sowu-jant yépp a ngi yokk. Te yit, lii du guléet, ndax bu yàggul dara, lu ni mel amoon na fi. Kilyaan yi mënoon nañ fee gëen a sonn bu ci nguur gi jàppul woon, ci li Bitéy wax ba tey. Ndax, ñoom, 2,462 milyaar kese lañuy fey, yemook 6% yi mu waxoon.
Sëñ Bitéy teg ci ne nguur gi baal na njariñaafon yi 0,7 FCFA yi mu leen waroon a dagg ngir defare ko kuraŋu dëkki kow yi (redevance d’électrification rurale – RER) li ko dale 2016 ba nëgëni-sii.
Xamle na yit ne, yokkute gi ci faktiiri sàŋwiyee 2020 yi lay doore ñeel ñiy fey weer ba weer, ak féewaryee 2020 ñeel ñiy fey ñaari weer yu nekk.
Paap Demba Bitéy wax na ne néew-ji-doole yi nga xam ni seen lim mi ngi tollu ci 611.203 boroom-kër, maanaam 54% – téeméeri nit yoo jël, juróom-fukki yi ak ñeent duñu yëg yokkute gi.
Masoxna Kan, njiitu SOS Consommateurs (mbootaay la, di sàmm àqi njariñaafon yi) moom, Maxtaar Siise la tontu ci rajo RFM, daldi ne :
Li Maxtaar Siise, jawriñ jiñ dénk laf gi, wax, bett nanu. Bu ko neexee jàppale njiitu Senelec, waaye bum nu jàppe ay dof, bumu jéem a fowe xeli askan wi. Dafa ne, nguur gi du masin buy fiir fenkat. Naam, waaye nguur gi day jëfandikoo kurél yu mel ni Senelec ngir sos ay feni nguur te loolu, mën nan ko firndéel. Li Paap Demba Bitéy wax yépp dara du ci dëgg. Bi ci jiitu, dafa ne, yokkute njëgu petorool bi ci àddina si moo waral depaasu Senelec yokku, mu am pertmaa. Loolu du dëgg. Ku dem ci anternet bi, dinga gis ne li mu wax yenuwul maanaa. Nee na ci atum 2016 réew yu bari yi wër Senegaal dañoo amoon ay jafe-jafe ndax yokkute njëgu petorool bi. Du dëgg. Ci atum 2016, njëg li wàccoon na ba 30 dolaar te, jamono jii, mi ngi tollu ci diggante 58 à 60 dolaar. Te sax, njëg loolu, petorool biñ war a jaay weeru saŋwiyee la ñeel, jotewul daraak li xew tey. Atum 2014 la njëg li tàmbalee wàcc, bindoon nanu sax nguur gi xamal ko ne dafa war a wàññi esãs bi ak kuraŋ bi, lu mu tuuti tuuti, téeméer bu nekk fanweer, 30%. Kon, bu kenn taafantoo petorool bi. Li mu wax ne nguur gi jox na ko Senelec amul, lan a ko firndeel ? Nee ñu nguur gi dina joxe 10i milyaar, askan wi joxe 2i milyaar. Waaye loolu teguwul fenn. Njàngaan li gën a ndaw mën na firndeel li may wax. Depaasu Senelec bi dafa yokku, waaye loolu taxul kuraŋ bi war a yokku. 611.203i doom-aadama yi ñu ne bokkuñu ci yokk gi ana ñu ? Nan wone fu seen tur nekk ni ko Aar li nu bokk laajee. Te sax, naka lees di xame kan moo néew doole ak kan moo néewul doole ? Xanaa du ñéppay jëfandikoo kuraŋ? Ana firnde yi ? Ay waxi kasaw-kasaw la ! Li am ba des moo di ne liggéeykati Senelec yi duñu fey kuraŋ. Lu tax ?  Waxoon nañu fi tamit ne dinañu wàññi at mu nekk 3i milyaar te defuñu ci dara.
Kàddu yooyu la Masoxna Kan rotaloon ci RFM keroog biñ siiwalee yokkute gi.
Ci atum 2009, ay këri-gëstu yu mag amaloon nañ fiy njàngat ñeel doxalinu Senelec, daldi digal nguur gi mu tas ko, def ko ñetti pàcc : njuréef li, dem ak dikk gi ak céddale gi. Boroom xam-xam yi bindoon loolu noon nañu benn  holding  moo leen war a bokk yilif. Nguur gi defu ko te ba leégi waxul lu tax.
Liggéeykati Senelec yi dañoo war a fey kuraŋ ni ñépp. Ak ni ñu yi baree, bu dee duñu fey, funu jëm ?
Paap Demba Bitéy nee na tamit gornmaa bi yoreel na Senelec 250 milyaar. Waaye ana kan la nguur gi ameelul bor ?
Li mu bànk a tax muy koppartu, yokk mburu, esãs, simaŋ, kàrta giriis ak permi añs.
Gormaa buy àddu-kalpe doy na waar !
Taalif bii, Séex Axmadu Bàmba Njaay moo ko bind,Njaay-Jaata, dëkk Njaaréem.Moom góoru Ajaa Maryéemmooy ñaan mbas mi ne mes.
Àddina si tey dafa taxaw
Ku nekk naan man fu may aw
Nit naan moroomam bu fi ñëw
Jàngoro jee fiy xal a ñëw
Kanam yépp la ñu ëw tey
Ku sëqat ñenn ñi ne mëyy
Amatul nuyoo ak fóoniy lex
Koo ko fi def tey du ko neex
Ne leen ràpp tëju seen biir kër
Ku ci amus néeg na ko def kër
Walla doxantu ci mbedd miy féexlu
Bitig yu bari tëj nañ leen
Jàngu yiit tëj nañ leen
Njóobéen yaa ngi fàgguy wut ñam
Kenn xalaatul tey yàq ñam
Ku bëgg a faju walla jëndi lekk
Firnde ko cib kayit ngir mu nekk
Liggéeyi ak seeti mbokk mu tawat
Mënees na ko it ci kow waat
Yii dogal ñoo wàcc Tugal
Te ñaanu ma ñu yegsi Senegaal
Saay waa-Réew maa ngi leen di ñaax
Ci bàñ a jàppe koronaa ay nax
Ndeem day lu Yàlla dogal
Day ndogal gu ànd ak i ndigal
Ndigal li mooy nu sax di ñaan
Te boole kook di fagaru
Naam cet day lu mas a war
Tey jii nag la gën a war
Kuy dugg ci béréb na raxasu
Kuy génne ci béréb na raxasu
Ku ñu tàllal loxo na jéggalu
Kuñ ne jéggal ma nangul
Dugg-ak-génn ci néegu mag ñi
Nanu ko wàññi, waa-Réew mi !
Walla ku mënul noyyi nga féetee
Day lu baaxul ci fan yile
Mook ñóoxu soxna su tollu diggante !
Walla àndandoo di fecc raas
Warees na koo bàyyi jamono yii
Ak xew yi ci bopp koñ yi
Léep lu jëm ci wàllu Màggal
Na ame ci kër yi ak dal
Ku ne fa mu ne na sàkku ñaan
Ngir ëllëg nu dajaloo di ñaan !
Ku ci am dëkkandoo fajkat
Moom miy jaabante bañ a xàcc
Nangu leeniy béréb def loppitaan
Tere jaaykat yi yokk lu duun
Lu ko moy Réew méey buun
Waajal leen ay dër yu naat
Ngir bekkoor bañ noo faat
Doomu-Afrig bu dugg sunu Réew
Teewlu leen ko ngir mën koo rammu !
Doktoor Séydu Jàllo ab Farmasiyeŋ la, dib biyólósis ak  ancien interne des hopitaux . Xam-xamam màcc na tamit ci wàllu kiiraayu biir yaram ak ség. Tey, day waxtaan ak nun ci mbasum Covid-19 mi lëmbe àddina si. Ci xaaj bu jëkk bii, day indi ay leeral ñeel Covid-19 bi, di nu xamal yit li waral mbas mi law ci àddina sépp. Li ngeen di jàngsi mooy xaaj bu njëkk bi.
Paap Aali Jàllo : Ginnaaw bin la nuyoo, noo ngi lay ñaan nga wax jàngkati Lu defu waxu yi kan mooy Séydu Jàllo.
Séydu Jàllo : Maa ngi leen di fey, di leen jaajëfal ci li ngeen ma tànn ngir waxtaane mbasum Covid-19 bi. Man, Séydu Jàllo laa tudd. Farmasiyeŋ laa ak biyolosist. Nekkoon naa tamit  interne des hôpitaux  te am naa lijaasa  Master  ci  immunologie et infections , maanaam xam-xamu kiiraayu biir yaram ak ség.
PAJ : Lan mooy koronaawiris ?
SJ : Koronaawiris ngiir bu yaatu la, ëmb ay wiris yu bare lees mën a màndargaal. Ci benn boor, ci seen mbindin, koronaawiris yi dañu am melow téeñlaay, moo waral ñu tudde leen noonu.  Dañuy faral di nekk ci mala yi. Bu ko defee, mën nañ jóge ci mala yooyu, dugg ci biir nit ki. Moo xam daa fekk nit ki lekk malabi, walla mu laale ak moom.
Ci beneen boor, boolees na koronaawiris yi ci xeeti wiris yiñ dippe  virus à ARN . Maanaam, xeeti wiris lañ yoo xam ne, benn, mën nañu jóge ci mala dugg ci nit ki ; ñaar, bu ñuy dugg ci nit ki dañuy soppeeku ci anam bu gaaw te dañuy gaaw a wàlle. Loolu, nag, day indi ay jafe-jafe yu bare ñeel pajam.
Te, cig fàttali, ci 21eelu xarnu biñ nekk, koronaawiris yi jot nañ fee sabab ñaari mbas yu metti lool : SRAS-cov ci atum 2002 ak Mers-cov ci atum 2013. Covid-19 biñ jànkoonteel ci jamono jii, xeetu koronaawiris bu bees la. Waaye, nag, dafa wute bu baax ak yi ko jiitu.
PAJ : 3. Lan mooy màndargaal Covid-19 bi ?
SJ : Waaw, ni ma ko waxe léegi, koronaawiris yi jot nañ fee sabab ñaari mbas. Bi ci jiitu, mbasum SRAS-cov, mi ngi amoon ci atum 2002 jàpp 2003. Moom itam, réewum Siin la soqeekoo woon laata muy law ci àddina si, song 30i réew, daaneel fa 8 000i nit, faat ci 774. Maanaam, 100 nit yoo jël ci 8 000i yooyu SRAS-cov bi songoon, 10 yi dañ cee ñàkke seen i bakkan.
Ñaareelu mbas maa ngi tudd MERS-cov. Ca Araabisawdiit la cosaanoo woon, ci diggante 2012 ak 2013. ERS-cov jotoon na dugg ci biir 26i réew, daaneel fa 1.589i doom-aadama, faat ci ñooñu 567. Kon, ci xayma, 100 yoo jël ci 1.589 yooyu jàngoro ji songoon, 30 yi dunduñu.
Bu dee Covid-19 bi, moom bare na ay màndarga. Benn, wax naa ko sànq, ci xeeti wiris yiñ dippe ci nasaraan  virus à ARN  la bokk. Anam bi muy soppeeku dafa gaaw te jéggi dayo. Moo tax, ba tay, amaguñ garabam ndax xamaguñ nim bindoo dëgg-dëgg.
Ñaar, Covid-19 bi mën na nekk ci biir nit ki ay fan, 1 ayu-bés walla 2, te du wonewu. Boroom da koy doxaale, di ko wàll nit ñi te du ci xam dara astemaak ñim koy wàll ak ñi ko ñooñu di wàlliwaat. Muy lu doy waar, raglu lool. Te, boo seetee, SRAS-cov bi, moom, lum gudd gudd, 1 ayu-bés rekk, bu ko defee ci nit ki, màndargay jàngoro ji tàmbalee feeñ.
Ñetteelu mbir miy ràññeelu Covid-19 bi mooy li mu amul xàmmikaayi-feebaru boppam. Boo seetee, way-tawati Covid-19 bi dañuy ame yaram wu tàng, mettitu yaram, put guy xasan, soj bu ànd ak sëqat su wow, biir buy daw, añs. Te, xàmmikaayi-feebar yu ni mel, fekkees na leen itam ci way-tawat yi ame sibbiru, soj, ak yeneen xeeti feebar yu bare.
Màndarga yii daal ñoo gën a fés ñeel Covid-19 bi.
PAJ : Nooy jàngate lawub mbasum Covid-19 bi ci àddina sépp ?
SJ : Ci li mënagum jàpp, Covid-19 bi Siin la doore ca jawub Wuhan. Nee ñu, ci xayma, lu tollu ci 15i miliyoŋi doomi-aadama ñoo fay yeewoo. Muy lim bu takku. Bim fa duggee, nag, ba tàmbalee faagaagal askan wa fa nekk, nguurug Siin dafa gaawantu, lël nit ña. Ñépp daldi déju seen i kër ngir bañ jàngoro ji law seen biir.  Xam ngeen ni, Sinwaa yi dañooyaru te dégg ndigal. Moo tax, am na fa (ca Siin) ay diiwaan ak ay dëkk yoo xam ne mbas mi àggu fa. Mu des nag Aasi, Ërob, Amerig ak li ci des ci àddina si.
Bees amee ab taxaw-seetlu, dees na gis ni, ginnaaw Siin, mbas mi réewi Ërob yi la jëkk a song, teg ci réewi Amerig yi, Afrig door a ñëw. Rax-ci-dolli, jamono jii, réew yi mbas mi gën a sonal ñoo ngi Ërob (Itali, Espaañ, Farãs, Portigaal…) ak Amerig (Etaasini).  Dara waralu ko, nag, lu-dul jëflante bi réew yooyiiyjëflante ak réewum Siin, rawatina demlante bi am seen diggante.
Ndege, ci wàllum njaay ak njënd, Ërob ak Etaasini dañuy jëflante lu baree bare. Te, ku wax njaay ak njënd ñeel ay réew, wax dem ak dikk. Nu bañ a fàtte ni Covid-19 bi amul ay tànk, nit ñiy demlante ñoo koy wàllante seen biir. Kon, loolu moo waral bi mbas mi amee Siin kott, dafa jàll Ërob ak Amerig. Ndaxte, way-tukki yaa ko fa dugal.
Li tax nag mbas mi lawe nii Ërob ak Amerig dafa fekk ni seen i askan meluñu ni Sinwaa yi ci yar ak dégg ndigal. Teg ci ne, seen i nguur teeluñoo jël matuwaay yi war. Ndaxte, réew yu ci mel ni Itali, Espaañ, Farãs, rawatina Etaasini, ak lu ñuy am doole ak i jumtukaayi xarala yu mag yépp, tey, mbas mi sonal leen lool sax. Waxuma la sax, la mu fay faat ciy bakkan, waaye koom-koom gi ci boppam la rajaxe, nasaxal ko ba gaa ñi jaaxle. Moo tax, ñu ngi rëccu bu baax. Waaye, Wolof nee na, réccu day fekk jëf wees.
Afrig nag, li nu séq ak Siin ci wàllu njaay ak njënd yemul ak réewi Ërob yeek yu Amerig yi. Daanaka, demewu fa noonu. Boo xoolee, nun, bi mbas miy door teel nan koo yëg ; bi muy law tamit noonu. Kon, xamoon nan li nu war. Bu ko defee, jot nanoo jël sunuy matuwaay, sunu njiit yi jël ay dogal yu am solo. Dañ tëj ayeropoor yi, gaare roppëlaan yi, tëj digi réew yi (yu suuf yi ak yu géej gi) ba noppi aayembooloo yi.  Am na ci sax réew yu sàrtal gaw(confinement total). Te, Ërob ak Amerig teeluñoo def loolu. Looloo waral jàngoro ji lawul ci Afrig ni mu lawe ca ñoom.
Te, Afrig, bu dul woon doxandéem yi ak Móodu-Móodu yiy daw di ñibbisi, yaakaar naa ni mbas mi doonu fi naane ñeex.
Sëriñ Daawuda Njaay Jaraaf jàngalekatub wolof la. Def na gëstu bu am solo ci tëraliin ak ci doxaliinu njàngalem kàllamay Kocc ci daaray tuut-tànk yi ci réew mi.
Dóor i kuur ci suuf su sell
Suufus Afrig si nu war ca njalbéen
Suuf si nu meññ ëmb wurus
Ay janax a ngiy lëňbati say butit
Di noyyi xet gu bon gi ci ban bi
Ci sa peggi dex yi
Lejum yu nëtëx a nga fay meññ
Làq ci seen biir xal yu yànj
Dëkk baa ngiy lakk butiti njurukaayam
Yoole ko yàllay wurus ji
Di soppi wurus jënde koy bàmmeel
Dóor i kuur ci suuf su sell
Suufus Afrig si nu war ca njalbéen
Xuri wurus yaa ngi nuy nëbb jant bi
Sëriñ Daam Jaane mi ngi juddoo Tëngéej ci atum 1986. Daara la yor ca Tuubaa, di jàngale Alxuraan. Mi ngiy taalif way yu bari jëm ci xew-xewi jamano jii nuy dund.
Bànneex ci néegi juboo, naqar ci néegi safaan
Am biir yu feese ndawal, am yoy mbaxal lañu sόor
Suñeel yi raam leru ñag, rungug kañaa ngi sa waañ
Xaj yaa ngiy yuuxu ca kaw, ay ngooxi mbott di riir
Yoo yewwu yee xorondom, gëmmentu daldi nuyoo
Gént ay gan gi la wax, xibaar yu lënt sa yuur
Leeg-leeg mu neex ba nga bég, leeg-leeg nga yuuxu ca ngir
Jëmmam ju raglu ja, ànd ak bëñ yu gudd te xuur
Fasuw sijaada gu suur, laabuw kurus yatu tur
Njaabal ci kursu wareefi jaam ba nammati Buur
Mbaamum fétal mu ñu sëf, jaasiy bajantu ci bew
War say wareef weri fit, def jom toj ak tëb i miir
Ñii tëdd ci seen weti way-jur, sàngu seen sëri ngor
Ñii sol lu gàtt fasoo, wànteeri seen cëri biir
Jokkoo ba guddi gi xaaj, gàmbaal ba séq yi sab
Kee xaar jëkkër ba nelaw, kee bëtt ñag wuti gόor
Tey, Senegaal, kenn mënul a wax waxu pólitig te doo ci boole Ceerno Alasaan Sàll. Turam ak turi Usmaan Sonko, Bàrtelemi Jaas, Xalifa Sàll, Abdul Mbay, Mamadu Jóob Dëkuruwaa ak Mamadu Lamin Jàllo ñoo gën a fés ci kujje gi.
Seen yéenekaay LU DEFU WAXU amal naak moom laaj-tontu bu yaatu, di ci waxtaane mbiri réew mi ak xew-xewi jamono.
Xaajees na waxtaan wi ci ñaari pàcc. Ci ñaareelu pàcc bii, Ceerno Alasaan Sàll day wax ci téere bim génne bu yàggul, li ko tax a bàyyi APR, yorinu réew mi, wote yi ak mbirum Usmaan Sonko ak Aji Saar.
(Ci taataanug Paap Aali Jàllo)
PAJ : Lan moo la tax a bind sa téere bi nga duppe Le Protocole de l’Elysée, Confidences d’un ancien ministre sénégalais du pétrole ?
Jërëjëf ci laaj bu amati solo bii nga ma laaj. Dina ma tax a leeralaat lu bare. Téere bi, li tax nu bind ko mooy ne, dan bokkoon ci nguur te, lépp loo gis ci nettali lay mujj.
Dafa di, doomi-réew mi, nees yore réew mi da leen a itteel ; rawatina maas yiy ñëw ëllëg, war a xam naka lañ daan saytoo seenub ndénkaan, seen moomeel. Moo tax, dinañuy am i laaj yu bare te jaadu ñeel alal ak bokk-moomeelu askan wépp. Ndaxte kat, yoon la, nit ñiy fànnoo seen yorinu réew, di laaj ak a gëstu ci li leen ci jaaxal. Rax-ci-dolli, dafa yell askan wi xam li laxasu ci coow yu bare yi lëmbe réew mi jamono jii : otorutub pey gi, séddaleb ayeropoor bi ak suufi réew mi (am ñu ciy jële ay milyaar)… Lu tax dëkki kow yu bare amuñu ci mbëj mi ba tey jii ? Lu tax pey gi néew ci ñi ko am ? Lan mooy ñuul ci sunu petarool ak sunu gaas yi feeñ Senegaal ? Petarool ak gaas yooyee nga xam ne, mënees na cee jariñu, suqali ci sunu koom-koom, naatal ko, faj ci jafe-jafe ak aajoy askan wépp ba keroog àddinay tukki. Lu tax coow li bare ci ba ñuy ragal li dal yeneen réew yi ko am dal nu ? Lan mooy taxawaayu nguur gi ci fànn yii yépp ? Lu ciy wàllu képp ku ci mës a yor ndombog-tànk, ñu mës laa dénk alalu askan wi ? Man mii nga xam ne nekkoon naa ci nguur gi, lan moo ciy sama cër ?
PAJ : Te du mer a la ko tax a bind ?
Déedéet ndaxte, dama doon liggéeyal askan wi ma dénkoon baatam, sañ-sañam ak alalam ; askan wi ma yónni woon, sasoon ma, ma war koo leeralal sama taxawaay ba may nekk ci nguur gi. Looloo waral téere bi. Ndege, bu ma Yàlla mayee ma dund, tënk li ma teewe lépp cib téere, móol ko, génne ko, jébbal ko askan wépp, dina doyub leeral. Te, nag, ba tey, ñi fekke li ma wax ci téere bi yépp, kenn weddeegu ci dara, te ñoom ñoo ngi dund. Kon, bu loolu amee, maas yiy donni réew mi ëllëg, dinañ mën a jot ci seede ak gis-gisu kenn ku bokkoon ci mbir mi. Waxuma nag ne sama gis-gis rekk moo wér, donte ne jàpp naa ne li ma wax mooy dëgg.
Ginnaaw loolu, baax na askan wi xam ne, nun, dunuy faral di bind ay téere. Maa ngi gërëmaale, di sant sunu mag, Bubakar Bóris Jóob. Ndaxte, mu ngi def liggéey bu am a am solo, di def kem-kàttanam ngir doomi-Senegaal yi gën a tàmm a jàng. Royukaay bu mag la ci googu fànn. Nun, danu war a dekkil, dundalaat sunum mboor ; muy mbirum Kaasamaas, sunu jaar-jaar ak Gàmbi, Fóode Kabaa 1, Fóode Kabaa 2… li aju ci ni réew mi moome boppam. Mamadu Ja, moom, bind na ci. Waaye, Seŋoor bindu ci, waxul nim dunde péexug Senegaal. Muy lu xaw a doy waar ndax Seŋoor taalifkat la woon, nekkoonub xeltukat. Te, néew na cib Njiitu-réew luy bind i taalif ak a xeltu muy ñàkk a bind ci wàll wu ni mel. Xam nga ne, li xewoon ci atum 1962, dafa jaadu nu xam ko. Gis-gis bii moo tax ma ne woon, bu ma fi Yàlla bàyyee, may ma wér, bàyyee maak sama xel, sama sago ak sama kàttan, dinaa bind sama téere, teg. Ñi ma ko séqaloon ñépp a ngi dund.
Man daal, jébbal naa doomi-réew mi sama gis-gis, sama xalaat ak ni ma dunde mbir mi. Képp ku may weddi, bëgg teggi li ma wax, mën nga def ni ma def, bind teg, askan wi àtte.
PAJ : Moone am na ñu ŋàññ téere bi, soofantal ko… Ndax am ngay firnde ci li nga ciy wax ?
Waaw. Am na ci, nag, ñu doon jéem a diiŋat téere bi, di ko jéem a xalab,  ñaawal ak a sikkal. Waaye, ni ma ko waxe rekk, ay waxi kasaw-kasaw la. Nde, li ci xolu téere bi, yuqu mbind mi, teggiwuñ ci dara, te mënuñu cee teggi dara ba dara booloo jeex. Li ko waral mooy ne bindantuwuma. Dama sukkandiku ciy firnde yu leer nàññ, wékk samay wax ciy kayit yu wér te wóor. Ndax, kat, ku dem ba bind ci lu ni mel, ak ñu ni mel, xamal ne mënees na la yóbbu fa mbaxane doonee benn. Rax-ci-dolli, boo juumee ba wax lu safaanook dëgg, boo wattuwul caabi féete la ginnaaw. Moo tax, yow miy bind walla ngay wax, danga war a jël say matuwaay, biral ay firnde yu leer yiy wone ne, li nga wax ci diw dafa dëppook li am. Muy lu jar a sóoraale.  Man sax, dama gëm ne, doom-aadama, wareesul a teg ci deram lu wuteek dëgg, di yàq turam ciy maaliforo.
Waaye, nag, aji-bëgg-sa-réew ju ne, sa réew daf la war a jaral lu ne. Bu ko jaree, ràngul ci pólitig. Xaral sa tànki-tubéy, def loo mën ngir aar sa réew ci fànn gu ne, suqali ko, naatal ko. Bu jaree wax, waxal. Bu jaree bind, bindal. Waaye, na lépp tegu ci dëgg ak ni ko yoon bëgge. Taxawal jàmmaarlook képp ku nar a yàq walla yàqal réew mi, muy doxandéem bi walla doomu-réew mi, rawatina sax doomu-réew mi. Loolu, wareesu cee ragal cong miñ lay song, xaste yi, saaga yi, xoqtal bi, jaay doole bi, añs. Saa boo càmbaree mbir mi ba gis ne am na luy ñuul ci soow mi, am ciy firnde yu wér, waxal, bindal, te ànd ceek yar ak teggin.
PAJ : Yaa ngiy ciy ŋàññaale doxalinu Maki Sàll, Njiitu-réew mi. Lan ngeen jote dëgg-dëgg ba tax laa gedd ?
Paap Aali, sa laaj bi, dafa jafee tënk ci tontu bu gàtt. Téere bi maa ngi ciy waxaale mbirum Total mi. Moom sax [Njiitu-réew mi, Maki Sàll], moo ko yóbbu ci mbirum Total. Waaye, ayu-bés gi nu amee réeroo ci mbirum Total mi laa bëggoon a dem ; ñoom ñu jàpp ci déggoob Frank Timis bi. Déggoo boobu, nag, cib xayma, benn xaaj ci kow ñett moom la ci Timis dese woon. Booba fekk na Timis jaay ñaari xaaji Cosmos yi ñëw, def liggéey bi ci war. Timis, moom, deful woon dara.   Ci la Cosmos gëstoo ba gis gaas ci géeji ñaari diiwaan : Ndar (Saint-Louis Offshore Profond) ak Cees (Kayar Offshore Profond). Bi loolu amee, xaaj bi Timis dese woon dafa yokku, daldi ful bu baax a baax. Mu ne daf koy jaay, génn. Ndege, moom Timis, liggéey mësu koo ñor. Te, ci samay gëstu, njortoon naa ne nim ame déggoo bi jaarul woon yoon, te coow li tàmbali woon na jib. Ci laa waxee ne nan ko foqati ciy loxoom. Ndaxte, benn, nim ko ame woon dëppoowul ak yoon ; ñaar, nim ko yore woon teguwul ci sàrt yi ndax liggéeyul te dugalul dara. Te, yoon dafa ne, 3i weer yu nekk dafa war a dugal ay koppar ci liggéey bi. Looloo war a firndeel ne moom am na mën-mën, doole ak alal ji liggéey bi laaj ba tax ñu dénk ko ko. Ci misaal, dafa mel ni nga jox nit kayitug dawal (oto). Boo demee ba xam ni moom mii kat ndeke mënatul a dawal, feebar na ba tëdd walla mu ame beneen gàllankoor, bu boobaa li la war mooy ñu nangu kayitug dawal giñ ko joxoon. Lu ko moy, dina def njaaxum.
Noonu, ma waxtaan ceek Maki Sàll ci njeexitalu weeru awril, atum 2017. Waaye, déggowun ci woon. Man, nag, bëgguma woon tëb rekk bàyyi, di indi coow ak lu ni mel. Sama yéene moo doon waxtaan ceek moom ci njekk ak teraanga, lépp jaar yoon. Waaye, mayu ma ko. Waxatuma dara, mu indi déggoob Total bi nga xam ne moo yées déggoo bim xaatimoon ak Timis, daldi nu sant nu jàllale ko. Ñaari mbir yooyu daal, Timis ak Total, ñoo ma tax a dakkal sama ànd ak Maki, ma tekki sama ndombog-tànk.
PAJ :  Kañ nga tàmbalee ñaaw njort ci Maki Sàll?
CAS : Boo xoolee, bi Maki Sàll di nekk ci kujje gi, àndoon ceek nun, dafa nekkoon nit ku baax, woyof, amoon yéene ju rafet ci réew mi. Naam, amoon na ñu ma doon aartu, di ma ko moytuloo, naan ma bu ko wóolu. Ndaxte, dañ ma doon fàttali ni Maki Sàll PDS la bawoo woon. Waaye, damaa jàppoon ne, nit, ak foo mënti bokk, mën nga dem ba jamono, say bët xippi, nga xam ne sam réew soxla na la, nga xar sa tànku-tubéy, jóg ngir bey sa waar ñeel askan wi. Rawatina boo dee ndaw, Yàlla wërsëgal la ba nga mucc ci soxlay xaalis. Ku ni mel, war na jéllale yenn mbir yi, jombal boppam yenn bëgg-bëgg yi te warloo naataange réewam. Gis-gis booboo ma taxoon a rafet njoort ci Maki Sàll. Nde, APR, Maki Sàll yaakaar la ka daan woowe. Teg ci ne, da daan biral yéene ju rafet ji mu daan wax ne moom la amoon ci réew mi ngir soppi ko. Da daan woote booloo ngir nu saafara jafe-jafey askan wi, soppi xar-kanamu Senegaal, boole ko ci réew yi gën a naat ci Afrig ak ci àddina sépp sax. Ndekete yóo, bëñ weex na, waaye deret a ko lal.
Boo seetloo, bi ko Yàlla dénkee réew mi, ci at yu njëkk yi rekk, dafa tàmbalee dekkil doxalinu waa PDS, fim bokkoon. Wolof ne, jikko ak boroom, pax. Ndax, ci ndoorteel li la tàmbalee def lu ko neex, di buur, di bummi, ni ko waa PDS daan defe. Man, nag, mësumaa bokk PDS. Wànte nag, ak li mu daan deme xel ak xolu boppam yépp, da daan maslaa, di naxante ak waa Bennoo Bokk Yaakaar. Dafa di, Bennoo Bokk Yaakaar xawoon na am doole tuuti jamono jooju ; Maki Sàll daan xool naka lay def ba wàññi doole jooju, daldi mën a doxal mbiri boppam, wone jikkoom dëgg. Te, yéeneem jooju mujje na sotti ba mu fésal jikkoom dëggantaan. Man, ci la sama xel tàmbalee ñaaw ci moom.
PAJ : Nee ñu Maki Sàll daf la joxoon i ndigal nga bañ leen a jëfe…
Man ak Maki Sàll, atum 2014 lan njëkk a réeroo. Réeroo yu metti, nag, amoon nañ sun diggante ci atum 2013 ñeel otorutub pey gi ak yeneen yu bari. Ci njeexitalu woteb gox-goxaan yi amoon ci atum 2014, daf ma génne nguur gi. Ndaxte, dafa waxoon ne, ku faluwul ci goxam mu génne la. Ma jàpp ne, bokkoon naa ci ñi ko ko taxoon a wax loolu, maak Bënuwaa Sàmbu ak Mimi Ture. Ci sama xalaat, dafa taafantoo woon wote yooyu, def leen lay ngir dàq ñi daawul jëfe ay santaaneem, donte ne santaaneem yooyu baaxuñu woon ci réew mi. 2015 la ma dugalaat ci nguur gi, ma nekk jawriñu laf gi.
PAJ : Lu tax nga ne Maki Sàll da doon néewal doole waa Bennoo Bokk Yaakaar ?
Ndànk-ndànk la ko doon defe, dafa njëkk a néewal doole PS ak AFP… Ndax ñooñu, ñoom Usmaan Tanoor Jeŋ ak Mustafaa Ñas, ñoo ko nangu. Bi leen Maki Sàll mosalee ci nguur gi, dénk leen ay njawriñ, ci lañ seppee seen bopp ci bépp xeetu joŋanteb wote, rawatina woteb njiitu-réew miñ dégmaloon ci atum 2019. Ñoom daal, dañ seeyoon ci biir APR, ànd ak APR. Ñi bañoon loolu nag, amoon yeneen gis-gis, Xalifa Sàll (PS) ak Maalig Gàkku (AFP), daldi beddeeku, beru, sos seeni làngi bopp. Ci gàttal, Maki Sàll, diggante 2008 ak 2012, daf noo nëbboon jikkoom, daan maslaa ak naxanteek nun. Jaar-jaar boobu ma am ak moom, yee na ma, ndax jànge naa ci lu bare. Ndege, am réew, benn loxo mënu koo yor. Fàww nga seet ñi la tane ci fànn yi nga néewle xam-xam ak mën-mën, lëkkook ñoom, ngeen liggéeyal seen réew.
PAJ : Lan mooy seen cëslaayub pólitig yéen waa République des Valeurs ? Ci yan xalaat ngeen ko wékk ?
Waaw, laaj bi am na solo bu baax a baax. Ndax képp kuy def pólitig, war ngaa leeral sa gis-gis ak yoon wi nga xàll ngir jëmale réew mi kanam. Bu ko defee, doomi-réew mépp dinañ ci mën a gis seen bopp. Kon, sab laaj, lu xel nangu la. Ndaxte, jikkoy pólitiseŋ yi bokk nañ ci li yàq Senegaal. Réew mu néew doole te ndóol, ña ko jiite ak pólitiseŋ ya fa nekk waruñoo dundal ger, féetewoo alalu mbooloo mi, def ko seen moomeelu bopp. Am na ci sax ñu naan la, ñoom, jiitewuñu réew mi, waaye dañuy nguuru. Te, boo xoolee ni Senegaal di doxe, diŋ ci gis ay firnde yu bari. Xoolal mbirum suuf si, ayeropoor bi, petarool beek gaas bi ak bépp bokk-moomeelu askan wi… gaa ñi aakimoo nañ ko, ñoom ak seen njaboot, seeni mbokk, seeni xarit ak i àndandoo. Ndege, ci seen gis-gis, dañ jàpp ne képp ku xas a toog, danga war a tibb ci alalu réew mi nim la neexe, saa bu la neexee. Nun, nag, xalaatin bu bon boobu lan fi bëgg a jële.
Nun, danu fànnoo yeesalug jikko yu rafet yiy suqalim réew. Danu solowoo njariñu réew mi, mu jaral nu sunu doole, sunu alal, sunu jot ak sax sunu bakkan. Ndax, danu war roy soldaar bi dëddu ittey boppam, won ginnaaw njabootam ak i mbokkam, jël jotam, dooleem, xelam ak xolam jagleel ko kaaraange réewam, ngir askanam mën a dund ci jàmm. Danu gëm ne, aji-bëgg sa réew bu ne, ak koo mënti doon, foo mënti féete, yaa war a génne ci sa poos def ci nafag nguur gi. Wànte, waroo tibbe ci nafag nguur gi, duy ci say poos, yow, ak ñi nga àndal ; ngeen di gundandaat ak a yaataayumbe, askan wiy jànkonteel ak i tolof-tolof yu dul jeex. Gàtt xel weesuwul loolu. Loolu mooy benn.
Ñaareel bi mooy ne, warees na xool ci àddina sin nekk, réew yin nirool jaar-jaar, seet yoon yi réew yooyu jaar ba suqaliku tey. Bu nu xamee loolu, boole kook sunu gis-gisu bopp, dëppale ko ak tolluwaayu réew mi, door a tëral ab naal bu nuy jëme kanam. Gëm sa bopp tamit, am na ci solo lool. Ndaxte, bun nekkee ci réew moo xam ne mbay daf fi am solo, nga xool ni fi màngoy baree ak yeneen xeeti meññet ; nga xool ni fi der yi baree, rawatina jamonoy tabaski ; nga xool ni nu bareey bant ak i xaralaakon (artisans), añs. Dan war a geestu ñiy daan seen doole ci fànn yile, xool naka lanuy def ba jàppale leen. Warees na leen tàggat, dooleel leen ak xaalis ak i jumtukaayi xarala yu mucc ayib. Bu ko defee, dinan bey, soppi ko, jariñoo ko walla jaay ko bitim-réew. Damay faral di joxe misaal ci réewum Dubaay mi nga xam ne, genn garabu màngo du fa meññ. Moone de, njarum màngo yi ci Rani yi nuy naan, ñoom ñoo ko defare seen réew, jaaysi ko Senegaal. Ndege, dañuy ñëw Afrig, fu mel ni Mali walla Senegaal wala Gine, jënd màngo ci njëg lu yomb, yab leen ci seeni gaal, yóbbu Dubaay, soppi ko fay njar, delsi jaay nu leen ci njëg lu seer. Loolu gàcce gu réy la, dara gënu koo ruslu. Dafa doy waar. Mi ngi mel ni, nun, ba tey weesoogunu jamonoy maamaati-maam ya.  Jamono jooju nga xam ne, tubaab yi dañ fi daan wecceey mëq-dóom ak doom-aadama, daan fi indi seen njaay yu bon yooyu di leen jëndee sunuy alal ak sunuy suuf yu yaatu yi… Foofu lan tollu ba tey. Dañuy jël sunuy der, lu tollu ci junniy junni der jamonoy tabaski, màggal walla gàmmu, lem leen, yóbbu seen dëkk walla Itali walla Marog… Buñ ko fa soppee ba noppi, def leen i dàll, ay maraakiis, ay saag, ay tooguy der, añs., ful seen njëg, ñëw jaay leen Senegaal. Kon, bu nu gëmoon sunu bopp, gëm sunu réew, gëm itam ñàq-jariñu te di ko jëfe,  léegi coppite am. Ndaxte, amees na fi lees mën a sukkandiku ngir liggéey, liggéeyal réew mi.
Ci beneen boor, dan war a fexe di bey at mépp te bañ a yem ci mbeyum nawet mi nga xam ne 3i weer kese la. Naam, am na ñuy góorgóorlu ci mbeyum noor gi ; waaye warees na fexe ba fépp ci réew mi, li ko dale Ñaay ba jàpp Ndar, Maatam, Bàkkel ba Kéedugu, ñépp di bey noor ak nawet. Fépp foo romb rekk, waroon nga fa gis ku sëgg ci toolam walla ay nag yuy lekk. Fileek defunu loolu, dund gi du mës a doy te ñàkkum xéy gi du fi mës a jóge.
PAJ : Ngir nga jëmmal sab yéene, fàww nga jot ci nguur gi. Ndax seen làng gi am na doole ji leen di tax gañe ay wote ?
CAS : Nun, danu bokk ci genn làngu pólitig gu gën a yaatu, muy CRD (Congrès de la renaissance démocratique), 5 ba 6i pàrti séq ko. Bëgguma lim turi pàrti yi bala moo gudd. Waaye, mën naa lim turi ñi leen jiite, muy Abdul Mbay, Mamadu Lamin Jàllo, Juge Dem, Porfesoor Bubakar Jóob bu Taxaw Temm, Alasaan Kitaan, Porfesoor Ibraayima Silla ak ñoom Paap Saar. Maa ngi leen di nuyu ñoom ñépp. Noo ngi waxtaan ak yeneeni làng itam.
PAJ : Lan mooy sa xalaat ci woteb gox-goxaat yii nu dégmal ?
CAS : Jàpp naa ne, woteb gox-goxaan yii nu dégmal, làng yépp ñooy bokk jafe-jafe. Nde, gox boo dem, militaŋ yi dañ jàpp ne wote bi seen wote la. Dañ koo def seen yëfu bopp, am ci seen xalaat ak seen gis-gisi bopp. Loolu sax aayul. Waaye, ñoom, dafa am ñiñ diir, xam leen, wóolu leen, bëgg leen a jiital. Ba tax na, nun, fàww ñu yolomal, yombal te ubbi tànninu wutaakon yi ci gox yi tey sóoraale xalaati militaŋ yi. Dinan leen déglu, diisook ñoom, xool ni nuy dëppalee sunuy xalaat. Dinan waxtaane ñiñ bëgg a jiital fileek ñooñu bokkuñu ci nguur gi walla muy ñu leen jege. Ànd ak ne, am nan làng gu yaatu ci réew mépp ; gox bu ne, dinan la wax ne, bun sañoon kat, ngeen ànd ak kii.
PAJ : Fan yii, kujje gaa ngi dal ci kow nguur gi, di ŋàññ kayitug wote bi. Lan moo ciy sa taxawaay ?
CAS : Xam nga mbir mi, du mbirum wóorliku kayitug wote gi rekk. Ci tëggin wi la, ak ñi ko daan saytu. Ñépp xam nañ ne, am na ñu bare ñu bëggoon a bindu, ñu tere leen a bindu. Am ñoo xam ne, lu nekk def nañ ko ngir jot seeni kardànte, di xaar ci sàppe yi ba tàkkusaan te duñ jot dara. Mu am ci nag ñoo xam ne, seeni kardànte ñoo leen daan fekksi seen kër. Yu ni mel, wóorliku du ko fésal. Am na ñu bare ñu bëggoon a bindu te mënuñoo fexe ba bindu. Te, jamono jooju, gis nañ fi ñu gaare ay biis ca Direction de l’autonomisation du fichier, wàccey nit, bind leen ci kayitug wote gi. Moo tax nun nu ne kayit gi baaxul, jagul, jaarul yoon. Ndaxte, dañoo tànn seeni wotekat bind leen, wëlbatiku teg i gàllankoor yu bare, tere nit ñi bindu.
PAJ : Luy sa xalaat ci coowal Sonko ak Aji Saar li ?
CAS : Waaw, Paap Aali, laaj bii, du guléet ñu ma koy laaj. Laaj nañ ma ko ay yoon. Benn tontu rekk laa ciy tontu saa su ne. Ñàkkul ma am ci sama xalaatu bopp. Waaye, dafa fekk ne, 2i doomi-réew mee jote, yoon war leen a àtte.
Kenn ki, Usmaan Sonko, xam naa ko bu baax. Keneen ki [Aji Saar] xamuma ko. Fekkewuma, xamuma ni mbir mi deme. Moo tax, damay maandu. Mbir maa ngi ci loxoy yoon, donte ne, ak fi réew mi tollu, kenn wóolootul yoon.
Man mii di wax ak yow, wóoluwuma yoonu réew mi. Waaye, ak lu ci mënti am, dafa am ku wax ne dañ koo tooñ, salfaañey àqam, mu dem ci yoon. Nde, maxejj bu nekk, bu gisee ne tooñees na ko ciy àqam, war naa mën a dem ci yoon. Noonu lan ko defe woon, man, Abdul Mbay ak ñeneen, keroog bi nuy àkki yoon ñeel Njiitu-réew mi, Maki Sàll. Kon, bu ko beneen maxejj defee, damay jàpp ne yoon may na ko ko. Léegi nag, yoon mooy àtte, leeral ndax lees di tuumal diw am naam amul. Loolu mooy sama gis-gis ci mbirum Usmaan Sonko ak Aji Saar.
Gis-gis boobu, nag, am na ñu muy jaaxal. Du caagin sax samay kàddu leerul ci seen bopp. Xam nañ bu baax a baax li ma wax ; waaye, ñoom ñoo ko bañ a nangu. Ndaxte, li ma wax dafa leer. Mbir moo xam ne, ba muy xew, fekkewoo, tinoo, yëgoo, ak loo rafet rafet njort ci kenn ki, Yàlla rekk a xam li xew dëggantaan. Taxawaayub maandute boobu, dafa bokk ci sama gëm-gëm, ma di ko jiital ci fànn bu ne, ak kum ci mënti doon. Jar na sax ma fàttali menn mbir mu fi xewoon ci jamonoy Abdu Juuf. Laata tirbinaal di àtte, ñépp àtte nañ ca njëlbeen ga, setal kenn ki, tuumaal ki ci des. Askan wi, xeltukat yi ba ci taskati xibaar yi, gën-gaa bare, ku ci nekk njortoon nga, àtte ci sa xelu bopp… Naka la mujjee ? Tirbinaal dafa àtte àtteb Yonent Yàlla Suleymaan [àtte boo xam ne joxeesul kenn dëgg], donte ne am na ñu mu tegoon ay daan. Waaye, ki ñu jàppoon ne moo joxe ndigal li, ndeyu-mbill gi, yoon daf koo bàyyi. Jamonoy dox ba kooku jot ci nguur gi. Ay mbir yu bees feeñ, mu mel ni kooku, loxoom taqoon na ci. Ci la nguuram dogal ne bu kenn waxati ci mbir mi ndax njéggal am na ci. Ginnaaw loolu yépp jot na fee am, danoo war a xoolaat sunuy taxawaay, moytandiku. Man, dama def benn taxaw seetlu. Dafa mel ni, jamono jiñ tollu, da cee am ñu bare ñoo xam ne, bu seeni xalaat ak seeni gëm-gëm wutee rekk, ñu sikkal la, solal la mbubb mu leen neex. Moone de, man, li ma wax, dafa leer nàññ, lu yomb a dégg la. Waaye, dañ naan la danga soxor, danga iñaan, añs. Gis naa ci sax ay jàngalekati iniwersite yuy jàngatee noonu mbir mi. Loolu dafa doy waar te bokk na ci liy delloo réew mi ginnaaw. Tey, kiy jàngale iniwersite, war na mën a jàngale am fit ak sañ-sañu wax sa xalaat te kenn du la jiiñ kiñaan walla tàng xol. Ndaxte, ñi ñuy roy, ñoom Socrate, Platon, añs., dañ amoon fitu wax seen xalaat donte ne ñuŋ leen daan xoqtal, di wax ne dañ bañ nguur gi walla dañoo weddi Yàlla… Nit ku ne, am na sañ-sañu xalaatal boppam. Xawma kan, waaye man de, kenn mënu maa xañ sama sañ-sañ boobule.
PAJ : Lan mooy sa kàddu gu mujj ?
CAS : Waaw, Paap Aali, xanaa di leen gërëm, di leen sant bu baax a baax. Wax-dëgg-Yàlla, yéen a ngi def liggéey bu réy a réy. Réew mépp a leen ameel njukkal. Ndax, yéen a ngi siiwal ay xibaar yu wér te wóor, di leen biral ci làmmiñu askan wi, di leen jottali askan wi. Loolu, dafa am solo lool ndaxte dina tax aw askan xam. Te, bu aw askan xamee, dina xàmmee ; bu xàmmee, dina yeewu. Bu boobaa, nag, réew mi dina jëm kanam. Kon, gàcce-ngaalaama. Ndaxte, seen yéenekaay LU DEFU WAXU, mi ngiy biral ak a fésal liy defu ci réew mi, di waxu ci askan wi [fii, mu reetaan]. Man, ci sama wàllu bopp, maa ngi leen di delloo njukkal, di feddali, ñeel leen, samay cant ak ngërëm ngir li ngeen ma may ma waxtaan ak Senegaal gépp.
Philosophie en wolof : A comme aada …
aada j. : aada mooy mbooleem matukaay yi am mbooloo, gën gaa bare, aw askan di tegtaloo cig jëf, di ca xàjj lu bon ak lu baax. Matukaay yooyu ñooy doon tegtal yiy ommat nit ki ci yoon wi muy jëflanteek yeneen mbindeef yi ak càkkeef gépp. Kon aada, du loo xam ne ci coobare boppam la ko way di nàngoo topp mbaa mu jalgati ko. Ndax tëral yi ci biir aada, ñaare, ca cosaan la ñiy lawe, di meññ ba yegsi ci jamono.
Aada ci fànn dund gépp lañu ko mën a ràññee ci ab → sosiete, moo xam ci → kurél yi ñuy sàmp la, ci wàllu → politig, koom-koom, yoon mbaa diine la.
Mën nañoo wax ba tey ne aada mooy dig bi aw askan di màndargaale li mu moom ak li mu moomul, li mu caadawoo ak li mu àbb. Looloo tax askan wu nekk am aada yu mu moomal boppam, yu mu jéggaaniwul : kon aada dafa bare te bokkul.
Wante aada itam sangoowul der bu teref, ba dara lu bokkul ca moom ca cosaan du ca mën a rax. Nde ni jamono di doxee noonu la aada itam di doxe, di ko soppeekoo, ay tëral yu yees di ca juux, am yeneen yu ña cay xent. Ci kow loolu la aada yu bari di jaar ci yoonu diine, soppi lu bare ca na ñu daan ràññalee mbaax ak mbon ginnaaw ba askan woowa tuubee, topp weneen yoonu diine.
Ba léegi, ay askan nu ñu gën a jegeente ca seen cosaan, noonu la seeni aada di gën a niroo. Seex Anta Jóob wone na ci téereem yu bari, ni réewu Afrig yi seeni aada róofoo ca cosaanu maam ya jamonoy Buur-Fari ya woon Misira démb ba tey jii.
Ci wàllu nekkandoo, aada bokk na ci liy fas te di gën a dëgëral li am mbooloo mbaa aw askan bokkandoo. Kon aada, ndonte kon wuute na ak yoon, ci natt yi miy teg ñiy jalgati ay tëralam, ci kenu yiy téye ab sosiete la bokk.
Wante meññeefu aada, maanaam njëriñ li mu làmboo ci jamono jii, mu ngi aju ci ni aada ji di soppeekoo ànd kook li jamonooy laaj. Bu ñu koy seet tey day mel ni matukaay yi mel ni waccoo ak yelleefi doomu aadama, sàmp nguur ci kow yoon, sàkku yokkute ci tawféexu nit ñi, dakkal xare ak faat bakkan cig neen, ay ponk lañu yu aada yépp ci àddina war a mën a ànd.
ajeel b. : lëf ki, walla xew-xew bi nga xam ne lëf keneen ka, xew-xew beneen ba ca moom la aju, maanaam su amul loola du mën a am, mbaa deesu ko mën a xam.
Ci fànnu losig walla jaduteef, mën nañoo faramfàcce mbir mi nii :
Dees nay wax ne ajeel sangam lu war la, su fekkee ne lëf sangam (L cig gàttal) su amee, te ci kow mu am doŋŋ la lëf ka muy jur walla njureel la (N cig gàttal) di ame. Su ñu ko baamtuwaatee màndargaay wax jooju lii la : su fekkee ne te su fekkee ne doŋŋ L ci lay N di ame.
Ab ajeel mën naa itam mat sëkk, su fekkee ne su L amul N du am, maanaam su dee (–L) kon (–N).
Mën nañoo tënke ci loolu ne : su dee L ajeel bu war la ngir N, kon itam ba léegi N ajeel bu mat sëkk la, ndax su dee ci kow L am doŋŋ lay N di amee kon su L amul N itam du am. Ab ajeel bu war te mat sëkk kon lii lay tekki : ci kow ajeel boobu nekk doŋŋ la ajeel ba ca des di mën a nekke.
Ginnaaw bi mu sottalee nas boobu mu duppe woon Akon lightening Africa, kii di Aliyun Badara Caam di doomu-Senegaal bu nekk ca Amerig moo doon taxawal démb ci altine ji ñaareelu nasam. Muy ab dëkkub lëmm bu mucc ayib te méngoo ak jamono, wara tollu ci 800i ektaar, ñu xayma njëg li ci 3300i milyaar ci sunu koppar.
Sëriñ Baabakar Jóob Callweer ndaanaan la, di bindkat, di gëstukat itam ci làmmiñu wolof. Liggéeyam ak xam-xamam dëgg nag ñi ngi jëm ci teyaatar. Mooy doxal jotaayu léeb bI tudd Callweer, cI Mourchid TV.
du pakk, du ray, du gaañ, du jàpp, du takk.
Saaga du faxas, du raxas, du jubal, du dugal, du ràbb, du nàmm.
Heey yaw mi sa xel nasax, rambax, senax, yonjax, jastindikoo saaga, def ko paaka.
Du jam, du rendi, du fàdd, du ngàdd, du ñàdd.
Su xalaat tërëfee, xel tarxiis, ñàkk, ñëg, ñànki,
Xol nërmeelu, bóli coroxaan, làmmiñ saaga.
Heey saaga, du lay, du way, du yay,
Ku sa xalaat wér péŋŋ, say saaga ne meŋŋ.
Soxna Ndey Xayba Faal mi ngi dëkk Ndakaaru, doon jàng xam-xamu melosuuf ca Daara ju mag ju Séex Anta Jόob. Bind na taalif yu bari ci fànn yu wuute, niki bëgg-bëgg ay jafe-jafey àddina, ngëm ak diine, sàkku xam-xam ak coono yi ci aju.
Yoonu bànneex moo bariy xeer
Ba nga foog ni danga gëlëm
Moone soo siggee de seen as leer
Yoonu bànneex moo bariy nattu
Ay tolof-tolof yoo war a muñ
Gëm ni lu mu yàgg yàgg dinga muuñ
Yokku, féex mel ni jigéen ju masul a matu
Yoonu bànneex moo bariy njariñ
Dina la tàggat ñemeloo la tawat
Ngay dékku naqar fab sa xel di xalaat
Jàngat ne Yaa Rabbi rekk a doy Sëriñ
Yoonu bànneex moo man a gudd
Ngay dékk say loxo di sàkku ñaan
Di laabal sa xol dëddale la ak kañaan
Xam ne bis du gën a réy sa bisu juddu
Ni ko téere bu sell bi junje
Weeru màrs 2021 wee ñu génn, ci 26eelu fan,  Ndajem gëstub ceedeefi Farãs ñeel Ruwàndaa ak faagaagalug Tutsi yi , jébbal na Emmanuel Macron ag saabal. Du woon guléet, nag. Booy seet sax, danga naan Ruwàndaa mooy mennum réewu Afrig mi tee Farãs nelaw. Lu ko waral ? Xanaa aw xeetu gàcce wees di jéem a jàngat bu ci kanamee. Li nu mënagum wax, mooy ne ba ñu faagaagalee Tutsiy Ruwàndaa yi ba tey, képp ku ñu fal Pari, ne la  Palais de l’Élysée  baa ngoog, yaay boroom, gaawtu nga santaane sag saabalu bopp ñeel ñaawteef boobule.
Ki ci jëkk, François Mitterrand la, moo fi taxawaloon kurélug dipite guñ duppe woon  La Mission Quilès  te mu amaloon fib laajantu ngir xool ndax Pari laale naam déet ci jéyya ja amoon Ruwàndaa. Kurél googu liggéey na 8i weer soog a siiwal ag saabal gu jëmmu lool, ci desàmbar 1998. Waaye, ci diir boobu, dipite Farãs yi defuñu leneen lu dul taataan ay xibaar ci mbir mi. Moo tax ñépp xamoon nañ ni du mujj fenn. Dañ faa jóge ne, aa, ñoom de waaru nañu, seet nañu seet, gisuñu lu war a tax Kigali di duut Pari baaraamu tuuma, yokk ci ne buleen kenn damm, li réew moomu sómbi na ko naan, lu ko dal moo ko teg boppam. Yemuñ ci, ndax ŋàññ nañ tamit Mbootaayu Xeet yi, gaaruwaale ci Nguurug Bill Clinton ga woon. Dafa di, xameesoon na bu baax ne setal deru Farãs rekk a leen yitteeloon. Lenn daal la dipite yooyu xaw a nangu ne njuumte la woon te moo di ne, ni François Mitterrand ak Juvénal Habyarimana jegeyoo woon dafa dem ba mujjee gëlëmal Farãs, muy sotle nguuru Kigali ga dëkke woon saax-saaxe alalu Ruwàndaa ak a fitnaal askanam, rawatina Tutsiy réew ma.
Ci atum 2004, la ay mbootaay ( Survie ,  Aircrige , añs.) ak i way-moomeeli Farãs ni fàww maxejj yi am i leeral ci musiba ya seen gornmaa defoon Ruwàndaa, daldi taxawal seen  Ndajem laajantu  bopp. Ñoom nag, lépp la  Mission Quilès  waxoon lañu dindi ba mu set wecc, ñaawlu patt-pattaaralam ciy xew-xew yu am solo, naqarlu yit sos yiñ sosoon ci mbir mi. Ndege, dipite yooyu, par-parloo ak sàmm seen derub réew rekk a leen taxoon a jóg.
Ndax ci ñaari saabal yooyu la Farãs yem ? Déedéet. Bi mu gisee ni, ci biir Farãs ak ca bitim-réew, ñu baree ngi doon wéy di tam dëmm Pari, Emmanuel Macron da ni lii kat gàcce la, te ginnaaw werante xuuxaan tekki tubéy, fàww askan wi xam fan la dëgg gi féete. Ci la giseek 13i boroom xam-xam – ci njiiteefu Vincent Duclert, dib aji-mboor – ne leen ñu gën a luññutu faagaagalug Tutsi yi ca Ruwàndaa. Nga ne ma defal ndànk, saabal yaa ngi bëgg a bari, kat ! Moo ! Lu Ruwàndaa ameel Farãs ? Lu Farãs am Ruwàndaa ? Moone de, Ruwàndaa bokkul ci réewi Afrig yi Farãs mës a teg loxo, di leen noot ci lu bir… Te sax, ci diggi atiy 1970 yi rekk la fa tàmbalee am baat. Kon, lu mu war a joteek Ruwàndaa ba koy singali nii ?
Féncub faagaagalug Tutsiy Ruwàndaa yi noon na kurr ca Farãs, ñaari gis-gis yu safaanoo yàgg faa jànkoonte. Li ciy njëkk a rote ci njàngat, mooy ab soofantal. Nde, Farãs mësul a fullaal dëgg-dëgg faagaagalug Tutsiy Ruwàndaa yi. Bu dee pólitiseŋ yeek way-tas- xibaar yi, ñoom, ca ndoorteel la ba tey, li leen gënoon a soxal moo doon kenn bañ cee tudd seen réew, di junjub kootoo ci digganteem ak bóomkati Kigali ya. Mu am ci, nag, ay xeltukat yoo xam ne, baatub  faagaagal  ci boppam a yóbbu seen fit, ndax rekk ni mu diise. Dafa di, ñaawaayu baat bee tax nanguwuñ ñu koy dendaleek turu Farãs ci genn kàddu gi te yit képp ku repp ba ne amaana Farãs laale na ci ñaawteef yooyu, ñu dal sa kow. Ñoom daal, ni ñuy fexee ba setal seen deru réew rekk a leen mës a ñor. Jaral na leen sax sosal képp ku wuteek ñoom gisin ci mbir mi ; dinañuy dem bay méngale Saa-Ruwàndaa yeek i rabi-àll. Rusuñu ci dara : tàggook seen sago, wax wax ju ñaaw, yàq der… Kenn waruta fàtte kàdduy Mitterrand yu kéemaane ya fi ab taskatu xibaar bu tudd Patrick de Saint-Exupéry xamle woon. Lii la Mitterrand tontu bañ ko laajee xalaatam ci faagaagalug Tutsiy Ruwàndaa yi :  Xeeti réew yooyu, de, mënees na faa rey ñépp te du yëngal kenn, nun noo fi nekk di wax waxu faagaagal waaye ci ñoom loolu lépp amul benn solo.¹ Ku taxaw seetlu tuuti, dina gis ne, màggat mi gémmiñam gu xasaw gi waccu kàddu yu ñàkk yërmaande yooyu, da doon daw res doŋŋ. Dafa meloon ni ku dem ba janook lu ñaaw li mu def, fit wi rëcc, muy jéem a gëmloo boppam ne, dee, moom taqul te yit taqalul réewam ci  faagaagalug bëccëgu-ndara-kàmm . Ku déglu bu baax, dinga dégg lees waxul :  man, François Mitterrand, defuma Ruwàndaa dara lu tax ñu may war a méngale ëllëg ak Adolf Hitler…
Waaye coow li, coow li, lenn rekk a am, mooy ne Saa-Farãs yu bare dañoo dencal Ruwàndaa mer. Moo tax ñu daas seen làmmiñ, të leen a teggi ci deru Saa-Ruwàndaa yi. Way- xelluy Farãs yi mel niy dëmm yu jafuur yoo xam ne, fileek saagawuñ way-deewi faagaagalug 1994 ga, duñu am jàmm. Ñoom kay, lenn rekk a leen soxal, mooy xayadiloo ña ñu reyoon Ruwàndaa ngir mbamb bañ a topp Farãs, réew mu yëg boppam, di bàkkoo ne àddina ba àddina daj, moom la yelleef ak àqi doom-aadama gën a yitteel.
Nicolas Bancel, di aji-mboor buñ ràññee, def nab gëstu ciy kàddu yu nirook yu Mitterrand yi te ñu yëkkatee leen Farãs. Ci misaal, bañ dalalee Charles Pasqua ci  Antenne 2 , ci weeru suweŋ 1994, lu mel noonu la fa wax. Biñ ko laajee naka lay gise la doon xew Ruwàndaa, lii la tontu :  Gis nga, sëriñ bi, nook ñooñu dunu benn, nun nooy ñàngal ak a yéemu ci reyante yooyuy am Ruwàndaa. Waaye, ñoom, loolu du dara ci ñoom².  Nu ni déet-a-waay, ci suweŋ 1994 ba tey, bindkat bu mag bu ñuy wax Jean d’Ormesson, bokk ci mbootaay moomu amal lool solo Tubaab yi te ñu tudde ko  Académie française , dem Gikongoro ak takk-deri  opération Turquoise  yi, delsi, ràkkaaju ba bind ci  Le Figaro  ay kàdduy doomeeraam dëggëntaan. Ñoo ngi nii :  Na buqat yi gëmm, buñ jàng lii may nettalisi ! Ndaw rangooñ yu bari ! Mbaa génne ngeeen seeni musuwaar ? Deret jaa ngi waaj a walangaan. Céy Ruwàndaa ! Nañ fa doon bóome nit ñi dafa rekk muccoon ayib, dara dàqu ko ! Béréb yañ leen doon reye, nag ! Aka ñoo yànjoon, maasàllaa³ !  Mu ngoog… Ñu bare dinañ ni xanaa kay déet, dañuy sosal ngóor si d’Ormesson rekk, wànte kenn sañul a wax lu ni mel. Moone jarul werante : doomu-xaj booboo yatt xalimaam bind loolook loxo boppam te ku ko desee gëm mën ngaa def ab gëstu bu ndaw ci Google, wax joojoo ngi ne fàŋŋ ci lënd gi. Li xaw a doy waar, kay, mooy li  Le Figaro , yéenekaay buñ mës a weg, nangoo génne waxi dof yooyu. Waaye, ku maaseek sunu jamono jii rekk la lii mën a bett. Ku xam démb, dina la wóor ne jamono jooju, loolu xaajul woon saf Xonq-Nopp yi…
Xasteek féewaley xeet taxunoo jóg. Waaye, lu defu waxu, luy ay di jàmbat. Dëgg neexul te fàtte xaju fi. Fii la fiy way-ŋeleju ak ay faramfàccekati rajook tele daan fowe ak a ñaawal Saa-Ruwàndaa yi seen bakkan rot ci mbir mi. Noonu lay rajoy Farãs – ak ay tele, yaakaar naa – daje woon, ci atum 2014, ci mujjantalub etaasu benn otelu Kigali bu mag, ngir def seen liggéey ci 20eelu delsig-bésu faagaagal gi. Dalal nañ ma fay yoon, man mii. Waaye, ni taskati xibaar yooyule doon ñàkkalee faayda bésub pàttaliku bi daf ma rekk yéemoon. Ñu ne fa di ŋàññ ak doole Kagame, naan du njiit luy yemale, dafa sonal askanam. Li leen gënoon a ñéññloo, ñàkkul, moo doon ne fan yooyu, diggante Kigaleek Pari dafa gënoonatee ñagas, François Hollande ne ginnaaw noonu la, moo lànk, du yabal ndaw lu koy teewali Kigali. Loolu nag, jaaxaloon na ñu bare. Ci la ko Kagame gaaruwaalee ba muy wax ci àngale, daldi sërëxal ci wax ji ay baati tubaab ( les faits sont têtus , maanaam  lu ne fàŋŋ, kenn du ko jéex ). Kàddu googu reetaanloo ñépp ndax dafa leeroon ne Kagame da doon mbalag Hollande.
Léegi nag, laaj bii lañ war a samp : lu waral, boo jëlee réewi Afrig yi Farãs di xañ seen moomeel tey, mennum Ruwàndaa kesee ko ci ñemee diir mbagg ? Amaana li Farãs tàmmul a dégg ay tuuma ñeel njombey nooteel yi mu def Afrig, tuuraale fi deret ju dul jeex, moo tax. Mën naa am tamit nees koy ŋàññe ci naalub wéyal  Françafrique , moo wàññi daŋaram…
Réew mu gën a gumba Farãs amul. Tey jii la gën a noot réew yim fi tegoon loxo, tere leen a noyyi te ku wax mu mer, ne xolam bu rafet bee koy tooñati, ndax lépp lu mu mës a def Afrig, yërmaandee ko ko defloo. Kon, Farãs, ci réy ak bew bim àndal, jàpp na ne nooteelam ga njariñ rekk la woon ñeel doomi Afrig yi. Lii de la Noam Chomsky, dib xeltukatu Amerig bu siiw a siiw, di woowe ci nasaraan  la doctrine des bonnes intentions⁴ , mu tekki ne réewi tubaab yi am doole, buñ la songee, tas sam réew, yàq ko yaxeet nañ ko fi defe woon démb Wiyetnaam walla bu yàggul rekk Iraag ak Libi, dañuy jàpp ni mooy li gën ci yow ! Maanaam, rey sa njaboot ba noppi, ñëw dëj ba, naan la :  Siggil ndigaale, metti na, gaa, wànte war nga maa gërëm ndax boo xamoon li la doon yoot !  Sée-té-té-tét ! Noonu la réewi sowu yiy def, di mbubboo rafet njort saa bu ñuy noot ak a xoqtal yeneen xeeti àddina si ; di fàtte-fàttelu bakkan yiñ rotal yépp ci sababu nooteel gi, ak deret ji ci tuuru yépp, ak dëkk yiñ taal, kilifa yiñ toroxal, alal jiñ sàcc… Dañuy nax seen bopp rekk, di kàcc, ndax mënuñoo fàtteendoo Madagaskaar ak Sétif ak Kamerun añs. Téeméeri junniy nit yi ñu rey ci xareb Alséri ba, nag ? Nga xool lii lépp, Farãs sañ a taxaw di am lu muy lay, di jekk-jekkal, walla di setal deram. Liñ naan géwél bu repp ci xare lu mu jiin xeeb ko moo tax ay dipiteem jël benn dogal ci atum 2005, di ci rafetlu li seen réew def ca jamonoy nooteel ja…
Ndax yabeel walla xeebaate mën naa weesu lii ?
Loolu Farãs def ci xelam moo waral, saa buñ ko tuddee ci faagaagalug Tutsiy Ruwàndaa yi, mu jaaxal ko, mu naan xanaa kay du man la ñii di wax ! Rawatina ba nga xamee ni Ruwàndaa, du kenn ku mu fa gor jaasi mbaa mu dóor la balu fetal.
Waaye ku xam ni sunu jamono jiy doxe tey, dinga nànd lu tax Ruwàndaa gaaw a yëngal xolu Farãs : faagaagalug Tutsiy Ruwàndaa yi, àddina sépp a ko seede, dëggal ko, te mooy gi mujj ci xarnu bin génn. Moo tax, képp kuñ ci tudd fàww nga ne tott ak gàcce. Farãs dafa tàmm a def ay musibaam ba noppi gën fee réy làmmiñ, di leen nettalee nu mu ko neexe, di walbati yëf yi ba ku ci xamul dara da naan dañ koo sosal.
Bii yoon, maanaam ci lépp lu ñeel faagaagalu Tutsi yi, lay yooyoo ko të ticc. Li ko waral mooy li  Front patriotique rwandais  (FPR) duma nguuru bóomkati Ruwàndaa ya duma yu metti. Bu Paul Kagame jëlul woon ndam li ci ñooñu Farãs doon jàppale, neneen la ñuy nettalee tey xew-xewi Ruwàndaa ya, bu dee sax kenn dina sonal boppam di ci yéy ak a yàbbi. Dama ni la, Farãs dafa naroon a soppi wax ji, di fen di dajale, tuur nit ñi lëndëm. Bu ay dunguroom doon jiite tey jii Ruwàndaa, nettalib faagaagalug Tutsi yi neneen lay tëddee. Nde, ku la abal i bët moo lay wax fi ngay xool. Te, li Kagame nekk njiit lu am fulla, njiit lu kenn feesul i bëtam, di jiital tamit saa su ne yittey réewam, moo gën a yàqal Saa-Farãs yi.
Te sax, yëf yi mënutoon a yomb ci Farãs. Ndaxte, ci biir réew ma la ay way-yégle ak i bañkat, defoon mbirum faagaagalug Tutsi yi seen xeexu bopp, mu jaraloon leen lu ne. Loolu nag, buñ ko waxee, xel yépp dañuy daldi dem ci ñayu-xare bu mel ni François-Xavier Verschave. Waaye, jëmm ji ci gënoon a fés mooy Jean Carbonare. Keroog, 24i fan ci saŋwiyee 1993, la yëkkati ci  France 2  kàddu yu daw yaram yii :  Li nu gën a yéem ca Ruwàndaa, mooy dayob bóom yi, nees leen nase, anam bi ñu leen tërale… Bu kenn ne bóomkat yi teyuñu li ñuy def walla dañoo tàggook seen sago. Déedéet, am naw yoon wu ñu xàll di ca jaar. Lay xew Ruwàndaa am na tur te tur woowu du dara lu dul setalub waaso, faagaagal, njekkar ñeel niteef gi . Ngir gën a leeral wax ji, Jean Carbonare yokk ci ne :  Farãs, sunum réew miy jàppale nguur gi sumb ñaawteef yile, di ko dimbalee xaalis ak i gànnaay, mënu cee set. Sunu réew mën na, bu ko neexee, dakkal rey yay wéy Ruwàndaa . Ndeysaan, xol bi yëngu, mu fàtte ne mu ngi tele, di yikkët, baat biy lox, mu neeti Bruno Masure, aji-dawal ji :  Yow tamit Sëñ Masure, am na loo ci mën a def ! Dangeen a war a jóg…ngir lii dakk ndaxte mën nan koo dakkal bun ko nammee .
Kàdduy Jean Carbonare yooyule, kenn dootu leen fàtte. Waaye kilifay Farãs yi fullaaluñ woon njiitalu  Survie  la ba mu leen yëkkatee.
Ci njeexitalu faagaagal gi tamit, ñeneen bañ nañoo noppi, di biral seen mànduteek seen xol bu rafet. Ñoo xam ne, bëgg seen réew ba fu mbëggeel yem, taxul woon ñuy far ak a par- parloo, mbaa di bań a àtte dëgg. Kii di Jacques Julliard ci ñooñu la bokkoon. Doonte deesul a faral a dégg turam ci ñi yittewoo mbirum Ruwàndaa, bindoon na, ci atum 1998, lu am solo ci  Nouvel Observateur . Dafa ne woon :  Bés dina ñëw, ñu joxoñ Farãs baaraamu tuuma ci faagaagalug Tutsiy Ruwàndaa yi ca atum 1994, te musiba moomu am ci jamono joo xam ni François Mitterrand moo nekkoon Njiitu réewum Farãs. Loolu, jarul nu ciy am xel-ñaar. Gaa, Farãs reyul benn doom-aadama Ruwàndaa, waaye moo ngemb ña doon rey, ay reykat yu mësuta nëbb ne dañoo bëggoon a faagaagal Tutsiy réew ma.⁵
¹Patrick de Saint-Exupéry,  France-Rwanda : un génocide sans importance , Le Figaro, 12 saŋwiyee 1998.
²Bancel Nicolas (2002),  Les médias français face au Rwanda. De l’intervention française de 1990 au génocide , Africultures, 30, ci lënd gi. URL : http://africultures.com/les-medias-francais-face-au-rwanda-1471/ (xoolees na ko ci 11 ci oktoobar 2021).
³Jean d’Ormesson,  J’ai vu le malheur en marche , Le Figaro, 19 sulet 1994 ; Jean d’Ormesson,  La drôle d’odeur de l’église de Kibuye , Le Figaro, 20 sulet 1994.
⁴Chomsky Noam ([2005] 2006), La Doctrine des bonnes intentions. Entretiens avec David Barsamian, Pari, Fayard.
⁵Julliard Jacques,  chronique hebdomadaire , Nouvel Observateur, awril 1998
Daf maa sàkku ci lu ma neexul… Egg na ci man…
Kàddu yu naqaree dégg yii te daw yaram ñu ngi tukkee ci benn xale bu jigéen, dib way-tawatu covid-19 bi. Kenn ci way-wallu yee ko siif ca bérébu fajukaay ba. Nga ni ma ? Déedéet kay… Waa-waaw. Ana kon kuy mucc ? Ndax xel nangu na ku feebar, ki ko war a dimbali di ko siif ? Ngay taafantoo faj jigéen di ko jaay doole ba tëdde ko fa muy fajoo.
Looloo ngi xewe ci weeru Sulet bii ñu weesu ca Hôtel Novotel bu Ndakaaru. Teeru way-tawati covid-19 dafa xawoon a jafe ndax li lim bi takku te jumtukaay yi tamit matewu ko. Looloo waral ñu soppi yenn ndal yi (centres) ak yenn otel yi bérébi fajukaay, dalal fa ñi mbas mi dal. Ndaw saa ngi tollu ci 20i at, ki mu joxoñ baaraamu tuuma di xale bu góor bu am 25i at, bokk ci ndawi Croix-Rouge yiy jàppale doktoor yi.Kon ndaw si, mën nañoo wax ni covid-19 bee ko yóbbee li ko dal. Moo tax mu dajeek ku fàtte warugaram.
Nu samp laaj yii :  ndax ngóor si dafa àndul woon ak sagoom ba mënta muñ ki mu war a aar ? Ndax neexi tànk war na la yóbbu ci sàq moo beyul ?
Li xew Novotel danuy delloo ginnaaw tuuti, fàttali nu faatug Binta Kamara miñ reyoon ca Tàmbaakundaa.
Ayu-bés yi ñu weesu it ci Sacré-Cœur amoon na ndaw soo xam ni dañ koo tuumal càcc, ay góor di ko widéwoo ak a làmbaatu ba faf ko def daanaka yaramu neen.
Jigéen ñi ñu sàkku ci lu ñu àndul ak jigéen ñi ñu bóom fii ci Senegaal kenn xamul nu seen lim tollu. Hibaa Caam, ca Almaadi, buñ ko wallu woon, mën naa am mi ngi dund ba tey.
Kon, ñaawteef yooyu yépp ay góor a koy def. Fuñ ko teg ? Naka-jekk du mujj fenn. Xéy-na mooy waral njombe yu ni mel di wéy. Ba kañ nag ?
Xew-xew yii dañuy yee ci man yenn yu ma fàtte woon. Am na bés may waxtaan ak sama benn nijaayu taskatu xibaar ci xaritam boo xam ni fentaakoon la. Ma ni ko
– Kooku de, nee nañ bëgg jigéen a ko taxoon a dugg kaso. Moom népp nee nañ daa bëgg jigéen. Xam naa li mu digaaleek xale bu amagul 18 at moo ko gën a suuxloo.
Sama nijaay ree ba tàqaaju, daldi may tontu lii :
-Aa, góor gu wér kay day bëgg jigéen, bu doon wérul nag, xéy-na góoru ñaari tur lay doon.
– Dëgg la… Kuy liggéey xaalis nga ciy séentu waaye suñ demee ba ñépp di la jëwe bëgg xaalis daa fekk mu yóbbu sa fit walla nga koy ame amin wu ñaaw. Góor it, suñ demee ba ku la tudd ñépp teg ci ni daa bëgg jigéen, daa fekk gorewu ci, àndu ceek sagoom…
Ñàkk sago googu tey jàpp naa ni moo waral liggéeykatu Croix Rouge Senegaal boobu song janq bi. Ndax su àndoon ak sagoom, doon na bàyyi xel ci naqar wi mu naroon a teg doomu-jàmbuur. Ku jigéen ki mën na faa jaare ragal góor, mu jural ko musiba, yàq àddinaam, walla mu jéppi  góor ñépp, di leen yakk lu mel ni xeme, di leen naqaral te fekk defuñ ko dara. Looloo mën naa tax sax jigéen dem bay jaay boppam.
Bu nu fàtte yit ne ka ñu siifoon Novotel mën naa wàll xale bu góor bi covid. Balaa yàgg dinan ci xam dara ndax nee nañu yoon teg na ko loxo. Li am solo mooy mu bañ cee génne noonu.
Ci xibaar yi mujj yi nag, doktoor bi biral na ne way-aar bi tëdde na ndaw si waaye neewul da koo siif. Xanaa nuy fàttali rekk ni  lu ŋaaŋul du màtt .
Taalifkat nga woon bu daan yatt xalimaam di bind ci xew-xewi réew mi. Misaal mi ci mujj mooy ñetti woy yi nga jagleel Covid bi.
Xawma sax fu ma lay tàmbalee sargal ginnaaw sa génnug àddina. Ndax damaa war a wax ci téere yu bari yi nga bind ? Walla damaa war a fàttali askan wi ni taskatu xibaar nga woon ? Mënoon naa sànni it kàddu ci sa taxawaay ci àtteb Hissène Habré, ci sa woyof ak ci sa mën a sañse. Waaye lii lépp daanaka ñépp seede nañ ko bés ba ñu yëgee xibaar bi. Kon lu des ? Xanaa ma jéem a wax ci nit ki ak mbaaxam.
Képp ku la xamoon, xamoon ni ku gëmoon Yàlla nga. Moo waral nga bindoon téere ci Cardinal Théodore Adrien Sarr, mu yëkkati woon ci yow ay kàddu yu daw yaram te dëggu. Bi ngay siiwal say téerey taalif, dangaa teg lépp ci loxoy Peer Blaise Pascal Sagna.Taxawaloon nga sa diine, amoon fa cër waaye rafetaloon nga sa diggante ak ñi nga bokkalul woon diine.
Sa téere woy bi nga duppe  Pétales noires  maa bind ubbite gi. Bi nga ma ko sante ci saa si laa nangu, fekk laata loolu weccee nanu ci ay yoon muy soog a génn. Ngay amal ndajem kajar, ni ma maa ciy amal waxtaan ak nit ñi. Du caagéeni damaa aay, dangaa xëroon ci sa jigéen rekk…
Sa yitte ci doomu-aadama ak cër biŋ ko joxoon, daa meloon ni ndawalu guddi…
Marcel Mendy, du benn xewu jullit boo ma bindul bataaxal di ma ñaanal. Noonu it laa ko daan defeek yow ba ci bés bi jiitu sag dem : àllarba laa la ñaanal kooru jàmm, nga tontu ma ci saa si, ñaanal ma tamit. Alxames ma yeewoo xibaar bu tiis bi : Marcel fekki na Jean Meissa Diop, xaritam, doomu-ndeyam. Muy lu ma bett lool.  Li ko yokk di sa mébétum dajale woy yi nga bindoon ci lëlu koronaa bi ngir def leen téere… Ndekete du àntu ci sag dund.
Li ma bind tey diis na ma lool waaye du sama cër ma ni cell bañ a siiwal lu baax li ma la xamal, doonte sax dama koy tënk.
Fa nga tëdd ca Cees, yal na la fa yërmaande Boroom bi fekk, mu baal la te xaare la Guyaar.
Waxtaan wii, ab tekki la ñeel jotaayu laaj-tontu bu Saada Kan di amal ci tele 2Stv ñaari ayu-bés yu nekk, te mu dalaloon ci sunu werekaan bi, Bubakar Bóris Jóob keroog, altine 22eelufan, sulet 2019.
Li ngeen ciy jàngsi mooy xaaj bu njëkk bi.
Saada Kan : Noo ngi am mbégte delsi ak yéen ci seen jotaayu waxtaan  L’entretien  bi nu leen di dégtal ñaari ayu-bés yu nekk. Tey, nag, noo ngi dalal gan gu mag, ab werekaan bu ñu ràññee ci àddina sépp, mu di ab bindkat bu yebu ci ittey réewi Afrig yi rawati-na ci lu ñeel seen daraja, di ab móolkat, taskatu xibaar, jàngalekat. Kookooy Bubakar Bóris Jóob. Moom lanu fi dalal tey, fas yéene waxtaan ak moom. Kon, Bubakar Bóris Jóob, ginnaaw bi nu la nuyoo, nu bàyyi la nga nuyoo laata nuy sóobu ci waxtaan wi.
Bubakar Bóris Jóob : Jërëjëf Saada. Maa ngi lay sant di la gërëm ci dalal biŋ ma dalal ci jotaay bii nga xam ne, xam naa ko bu baax sax. Ndaxte damay faral di ko seetaan saa yu ma ko sama jot mayee. Ndax li may toog bariwul, saa su nekk maa ngi ci roppëlaan yi. Waaye, jotaay bu ma yitteel la ; dama koy seetaan saa yu ma amee jot.
Saada Kan: waxtaan wi nag, dama koy doore ci ndokkeel la ngir yool biñ la jagleel fan yii weesu ca Etaasini.
Bubakar Bóris Jóob : Waaw. Jërëjëf. Yool bi, Harold Ethel L. Stellfox lañ ko dippe. Iniwérsite Dickinson bi nekk ca Pensilwani, ca réewum Amerig, moo ma ko jagleel. Ma bég ci lool sax, ànd ci ak sag bu réy. Ndax, ñi ma ci jiitu, ay bindkat yu mag a mag lañ, ma bëgg leen lool, def leen ay royukaay te daan jàng seeni téere ca ba may ndaw. Looloo ma tax a bég ci li ma jot ci yool boobu. Jëli woon naa ko. Jot naa fa amal sax aw waxtaan, jàngaale fa tuuti sama téere bi, Murambi ci nasaraan ak sax Doomi Golo ci wolof.
Saada Kan : Nga ne ma ! Ci wolof, nag…
Bubakar Bóris Jóob : Waaw, waaw. Mayoon nañ ma ko. Li ma ko dugge woon mooy baaxe am mbooloo mu déggul wolof, taaru kàllaamay Kocc ak neexaayam.
Saada Kan : Noo ngi lay sant ci sa teewaay ci waxtaan wi. Naam, ñépp a la xam. Waaye, du ñàkk mu am ñu umple ne, ca njëlbéen, jàngalekatu xeltu (philosophie) nga woon, nekkoon tamit taskatu xibaar. Nu gis ne at yii weesu yépp, yaa ngi doon jàngale, di bind, di amal i waxtaan, di wër àddina si. Jamono jii sax yaa ngi jàngale ca Niseryaa. Muy biral ne yow, jëfkat nga. Ma bëgg laa laaj, ndax du xeex bi ngay xeexal làmmiñi Afrig yi, rawati-na wolof, moo la yóbbe loolu lépp ?
Bubakar Bóris Jóob  : Waaw. Jàpp naa ne, xeex booboo sabab lépp. Te, du loo xamante ni, dafa xéy rekk sotti. Boo xoolee ba ci biir, dinga gis ne sax, jaar-jaar boobu nga tudd, fa la bépp bindkat di faral di jaar, rawati-na bindkat buy xeexal jenn itte ju ko ñor. Maanaam, dangay nekk ndaw bu gàtteñlu, bëgg lool njàngum téere yi, di jéem a topp ci tànki bindkat yu mag yi. Rax-ci-dolli, ngay bindantu ay taalif yu ndaw, ay kilib ak ay téere fent. Noonu nga koy jàppe ba xéy bés, génne ab téere. Bu ko defee, ñu jàppe la bindkat, ndax du yaa koy def sa bopp. Ndege, fàww nit ñi jàppe la bindkat nga door di ko nekk. Noonu, ay ndigaale sa diggante ak nit ñi tàmbalee juddu ; ngay tibbe ci mboolem-nawle mi di bind, di roote ci seen nekkin ak dundin ay xalaat ak i gis-gis di leen jëmmal ci say biir téere. Ñoom itam, ñuy jàng say téere di la ci laaj ngay tontu. Waaye, duñu ci yem. Ndaxte, dinañ lay faral di laaj sa xalaat ci nekkinu askan wi, xew-xewi jamono walla sax xew-xewi àddina sépp. Bu ko defee, nga sóobu ci illa ju bees : jëmmal nekkinu nit ñi, rawati-na wu doomi Afrig yi. Noonu la bindkat bi di jëflante ak askan wi. Maanaam, ci moom lay jële daa ji muy rëdde téereem yi ngir jëmmal seen nekkin, dégtal àddina sépp kàddu yiy riir ci seeni xol te seeni làmmiñ të leen a tudd.
Léegi, nag, bu ñu seetloo, xool nekkin ak dundinu doomi Afrig yi, benn njàngat lañ ciy jële : njaam gi deñagu fi. Njaam gi maam yi doon dund ca jamonoy njaam ga ak ca jamonoy nooteel ba, am na ba tey. Ba jonni-Yàlla-tey jii, mënees na ràññee màndarga yi ci réewi Afrig yi : yorin wi, nguur ak njiit yiy jaamu nootkat ba woon, toroxtaange ak tolof-tolof yi askani Afrig yi di jànkoonteel bés bu nekk.  Li ci gën a doy-waar mooy ne, Afrig rekk ngay fekk ay bindkat yuy bind ci làkk woo xam ne, seeni nawle walla ñi ëpp ci askan wa ñu bokk dégguñu ko.  Muy lu yéeme ! Lan moo leen di tax a bind ak kan lañuy bindal ? Ndax xel nangu na loolu ? Man ci sama bopp, ndànk-ndànk laa tàmbalee yeewu ci mbir mi. Te bu loolu amee, ginnaaw Yàlla, maa ngi koy sante jàmbaar ju mel ni Séex Anta Jóob, sama doomu-baay bi.  Te du man rekk, képp kuy xeexal làmmiñi Afrig yi, seeni aada ak lépp lu ñeel seen daraja, war ngaa delloo njukkal Séex Anta Jóob ndax moo sumb liggéey bi, xàllal nu yoon wi.  Ci gàttal daal, mbirum làmmiñ lu am dayo la ci sama jaar-jaar.
Saada Kan : Am na loo mës a wax, te mu soxal ma lool. Nee nga bés nekk doomu Afrig, mook dund mbugal ñoo yem.  Mu mel ni li wax ji wund mooy dafa jot nu xeex ngir sunu daraja. Yow miy boroom wax ji, loo ci namm dëggëntaan ?
Bubakar Bóris Jóob : Waaw. Li ma tax a wax ne, nekk doomu Afrig, mook dund mbugal ñoo yem, ñaari mbir la. Bi ci jiitu, mooy jafe-jafe ak boddikonte yi doomi Afrig yi di dund jamono jii, rawati-na boroom der yu ñuul yi. Tey, mbañeel ak tiitaange ji yeneen xeet yi ameel nit ku ñuul moo ma gën a tax di wax. Ndax, Jamono jii, ñaawalees na lépp lu aju ci nit ku ñuul walla mu ñeel ko. Moom kay, tudd Nelson Màndelaa walla Baraak Obamaa sax génnewu la ci. Feek yaa ngeek der bu ñuul, jàppees na la nib gàkk-gàkk walla tilim bees war a raxas ba mu set wecc, jële ko fi. Loolu, ñuulaayu nit ki la ñeel, muy benn. Bi ci topp, nag, doomi Afrig yi ci seen bopp la ñeel. Dafa di, cosaanoo Afrig ñenn ñi bàkkaar lañ ko jàppe. Tey, bët bu ñaaw lañuy xoole Afrig. Boo nee Afrig rekk, xel yi dem ci xareb maxejj yi (guerres civiles), coxorte, yorin wu ñaaw wi ñu yore réewi Afrig yi, cambar-cambar bi, ndóol bi ak tumurànke bi, nger mi, añs. Saa boo xamee ne, nit ku ñuul nga teg ci nekk doomu Afrig, dañuy jàpp ne warees na la jéppi, xeeb la, suufeel la.  Loolu laa tudde mbugal.
Saada Kan : Kon, Bóris, bu ñu la déggee, ngir nu mucc ci jafe-jafe yooyu, ngir nu nekk, fàww nu xam nun nooy ñan. Te loolu, mënta àntu feek geestuwunu démb, roy ci maam ya tey ndamoo sunuy moomeel. Mu mel ni looloo la tax a bind ci wolof. Rax-ci-dolli, mënees na méngale sa taxawaay ak bu Séex Anta Jóob.   Ndax danga jàpp ne, wareef la ci doomi Afrig yi ñu wéyal xeexam ak ndono li mu nu bàyyee ?
Bubakar Bóris Jóob : Waaw. Mi ngoog. Loolu kese la, du leneen. Man, dama jàpp ne ñi ëpp ci nit ñi dañu réere mbiri Séex Anta Jóob. Ndaxte, saa yuñ ko tuddee rekk, xel yépp dem ci Misra mu njëkk ma, mómi ya, piramid ya, ca wax ya mu daan wax ak li mu bind ci sunu cosaan te mu doon lu am a am solo. Xel yi dinañ dem itam ci firnde yu leer yi mu jële ci gëstoom yu xóot ya, te diy wone ne, baaxi maam yu Misra yu njëkk ya, ay nit ñu ñuul, diy doomi Afrig, ñoo ko jëmbëtoon, suuxat ko ba mu naat lool, raw ci àddina sépp jamono jooju. Toog nan fi diir bu yàgg, Séex Anta rekk a doon wax ne, Afrig a sukk jur àddina si. Bépp xeetu mbañ ak ngànt indil nañ ko ko, weddi ko ngir rekk bëgg a werante. Ñi bañoon dëgg googu, àggoon nañ ci sos ay fen yu tooy xepp ngir rekk mbañ, xeebeel ak coxorte gi ñu ameel nit ku ñuul, rawati-na doomu Afrig. Waaye, suul ker du ko teree feeñ. Tey, boroomi xam-xam yépp a bokk ànd ci waxam ja. Kenn déggatul ña ko daan weddi démb. Waaye, liggéeyu Séex Anta mëneesu ko tënk ci gëstukat bi mu doonoon. Séex Anta yemul woon rekk ci di wax ak di firndeel ne, Afrig moo sukk jur àddina si walla, sunuy maam ya woon ci Misra ay nit ñu ñuul lañu woon. Liggéey na yit lu am solo ci wàllu politig.
Bu leen fàtte ne, Séex Anta Jóob nekkoon na fi politiseŋ. Waaye, nag, wute woon na lool ak politiseŋ yi nu xam. Moom dafa xamoon ne, xeex bi mu daan xeex, mënta àntu feek nguur dugalu ci loxoom. Maanaam, fàww nga yor ndogal li ngir mën a jëmmal xalaat ak yéene yi nga am ñeel sa réew walla sax Afrig gépp. Te, bokkoon na ciy yéeneem yu rafet ya, fexe ba réewi Afrig yépp booloo doon benn. Te, nag, ak li mu doon rafet xalaat yépp, mësul a dige lu mu mënul walla lu mënta nekk. Maanaam, daawul fen di dajale ni yeneen politiseŋ yi. Muy lu am a am solo. Séex Anta dafa daan wax ne, bu réewi Afrig yi bëggee tàggook seeni jafe-jafe, fàww ñu ànd fajandoo seeni jàngoro te kenn bañ a jéem a demal boppam. Ci gis-gisam, képp ku beru ci sa wet, dinga wéet ak say jafe-jafe. Te, béy bu àndul ak i  moroomi béyam, ànd ak cere ja. Kon, Séex Anta ak ñu mel ni Sànkaraa, Kuwaame Kurumaa ñoo bokkoon benn xeex, bokk benn jubluwaay bi : afal Afrig, boole doomi Afrig yi ñu doon benn ngir Afrig naat, ay dommam tekki.
Moom, li ko wutale ak i maasam mooy itte ju mu joxoon làmmiñi Afrig yi ak liggéey bu réy a réy bi mu ci def, rawati-na làmmiñi réewum Senegaal. Wone na ne, làmmiñi Afrig yi ñoo bokk cosaan ndax ci làmmiñu Misra lañu soqeekoo. Biral na itam mbokkoo gi nekk seen diggante ci wàllu aada, muy lu am solo. Dafa di sax, téereem bu siiw boobu mu génne ci atum 1954 te mu tudde ko Nations nègres et Cculture, moo may fit ñenn ñi ba ñu sóobu ci xeex bi. Ndege, ci màqaama téere bi la kurélu FEANF juddoo bañ ca tegee 4 at, ca Frãs, diiwaanu Gërënoobal. Kurél gi, nag, ay boroomi daraja, ay kàngam yu ñu ràññee, ñoo ko séqoon, ñu ci deme ni Abdulaay Wàdd, Asan Silla, Séex Aliyu Ndaw, Saaliyu Kànji Masàmba Saare, Asan Ja, añs. Ku lim juum. Waaye ay boroomi dayo ñoo ci bokkoon te amal liggéey bu am solo lool sax ñeel làmmiñu wolof. Ngir fàttali, kurél googu moo fi génne woon Ijjib wolof, muy ab téere bu ñeeloon njàngum wolof. Liggéey boobu moo àgsi ba ci sunu jamonoy tey jii. Lépp li ñu jot a wax walla def ci làmmiñi réew mi, ginnaaw Yàlla, ñooñoo tax te ñoom, téere Séex Anta baa leen xamb. Moo tax nu war ko sant, sargal ko, delloo ko njukkal. Ndax wolof dafa ne, bu lëg lekkee aloom, na ko gërëme coy…
Bàmbali, ci diwaanu Séeju, dalal na Kubu Afrig bi Senegaal jële woon ca Kamerun ak doomam jii di Saajo Maane. Jëwriñ ji Mataar Ba yékkati na fay kàddu, wonale kub bi Jaraafu Séejook waa Bàmbali, teg ca ni Saajo Maane nekkee royuwaay ci réew mi. Ginnaaw loolu Saajo Maaneek i xaritam amal nañ fa joŋante xaritoo, àndoon ceek Papis Demba Siise, Allaaji Useynu Juuf ak Mbay Ñaŋ. Ña nga ko amelee woon fa lépp tàmbalee, bayaal ba doomu bàmbali ji doore futbal.
18Coow li neeti na kurr. Ndongoy Iniwérsite Gastoŋ Berse bu Ndar defati nañu seen mënin. Fan yii ñu génn, daara-ju-kowe ji tàngoon na jérr ndax ndongo yee doon ñaxtooti, di ñaawlu anam yi ñuy dunde ci biir iniwérsite bi. Waaye, bii yoon, ndoxum fos lañu tanq, tuuri ko ci bérébi liggéeyukaayu njiit yi ngir wone seen mer. Mbir maa ngi xew ci àllarba jii ñu weesu, di woon 10eelu fan ci weeru awril 2019.
Ci suba si la waa CESL (kurél giy sàmm àqi ndongoy Iniwérsite Gastoŋ Berse bu Ndar) woote am ndaje ngir waxtaane jafe-jafe yi ndongo yiy jànkoonteel ak li ñu jële, ñoom, ci njiit yi ñu diisi woon seeni tawat. Li gënoon a fés ci naqar yooyu moo doon ndoxum fos miy ball bay taa ci iniwérsite bi, xasaw xunn, nag. Daanaka noyyi fa lu jafe la. Bi ñu noppee ci seen ndaje mi, dañu dogi tali bi ñuy wax RN2, jóor fay xeer, taal fa matt. Bi takk-der yi ñëwee lañu dellu ci biir inwérsite bi, tanq ci ndox mi doon ballee ci fos yi, dem tuur ko ci biro Recteur bi (njiitu daara-ju-kowe ji). Waaye, ci biro kilifa gi ñu dénk wàllu dëkkuwaay bi ci iniwérsite bi lañu jëkke, def fa lu ni mel. Nee ñu duggewuñ ko woon lenn lu-dul fexe ba njiiti Gastoŋ Berse yi geestu leen ngir saafara seeni jafe-jafe. Yokk nañ ci ne ay weer a ngii ñuy dox ay tànki jàmm, fépp fu kilifa nekk ñu dem fa, waxtaan ak moom ngir mu def warugaram, saafara jafe-jafey ndongo yi. Waaye bi ñu gisee ni seen aajo fajuwul lañu def jëf ju ñaaw jooju ngir ñépp xam li ñuy dund.
Taxaw temm, xeex, ànd ceek fulla ngir ñu weg la, faj say aajo, lu jaadu la, dara aayu ci. Waaye bu ñu waxantee dëgg, dafa am nees koy defe. Ñépp a ñaawlu doxalinu ndongo yi, rawatina jàngalekat yi ba ci sax ñenn ci seeni moroom.
Ci ngoon gi la waa SAES (kurél giy sàmm àqi jàngalekat yi ci daara-yu-kowe yi) génne ag yëgle di ci fésal seen naqar. Ndege, bees sukkandikoo ci kàdduy jàngalekati UGB yi, ay ndongo fekk nañ leen ñuy def seen liggéey, ñu ñàkke leen kersa, dal ci seen kow. Nee ñu loolu mëneesu koo nangu benn yoon. Moo tax ñu daldi jël ndogalu aj njàngale mi ci diirub ñaari fan ; ñu ngi xaar it ba xam ndax nguur gi dina jël ay ndogal ci ni mu gën a gaawe ngir sooyloo CESL. Recteur bi, moom, woote nam ndaje ci alxemes ji ñeel kàngami iniwérsite bi (Asemblée de l’Université). Ñooñu tamit fésal nañu seen mer, fas yéenee teg ay daan ñenn ci ndongo yi ñu ràññee ci mbir meek seeni njiit, di waa CESL. Yemuñu foofu ndax nee ñu dinañ leen yóbbu fa mbaxane doonee benn. Ñaax nañu yit nguur gi ngir mu gaaw indiy tanqamlu ndongo yi, faj seeni soxla.
Léegi nag, li am ba des moo di ne jot na nun ñépp nu taxaw seetaat ni nuy doxale. Ndax kat, yëf yaa ngi bëgg a ëpp loxo. Muy ndongoy UGB yi walla sax ndawi réew mépp, njiitu iniwérsite bi walla sax njiiti réew mépp, ku ci nekk am nga wàll ci lii xew tey. Lan moo fi soppeeku ci diggante atiy 1990 yeek léegi ? Waaw, laaj bii lees war a wutal tontu. Ndaxte, démb, doyoon nag sag ñu ne la ndongoy iniwérsite Gastoŋ Berse bu Ndar nga, walla fa nga génne. Ñu bare ci kilifay Senegaal yi jaar nañ fi. Kon, at yii weesu, Iniwérsite Gastoŋ Berse bu Ndar sag la woon ci Senegaal ndax bokkoon na ci daara-yu-kowe yi gën ci Afrig sowu-jant. Ndeysaan, tey wutewul ak toolu-xare. Ñaari fan ñett nga dégg fi coow ; bu dul jàngalekat yi, ndongo yi ñooy taal tali beek bérébi liggéeyukaay yi ; te bala ñuy wéer seeni gànnaay sax, liggéeykati iniwérsite bi tàmbaley kaas ñoom tamit ! Waaye nag dañ koy wax te dee, ndongo yee gën a ràkkaaju ñépp. Ndaxte, saa su ñu yëngatoo, am lu yàqu walla ku ñu faat ci ñoom. At mu jàll ñu foog ne moo yées, bi ciy topp ñëw ne ko dandu ma. Dem nañ ba kenn joxatul cër sa moroom.
Nguur gi deful wareefam, njiiti iniwérsite yi naka noonu. Leeg-leeg dangay waaru, naan : waaw ñii ndax dañoo tële walla dañuy def yëfu maa-tey ?
Kon, joxoñante baraam jaru ko, na ku nekk waxtaan ak xelam ndax lu ëpp tuuru.
Bawoo ca réew ma ñuy wax Caayna
Ab xoqtal tax laa jóg kepp
Ñii naan ab jaam nga
Ñee naan ab dajaal nga
Bëgg a fowe sunu xam-xam
Su la neexee diigal koom-koom yi
Su la neexee suuxal am-am yi.
Waaye mukk ci mim Dunyaa
Dunu la seetaan ngay fowe sunuy ngëm
Di nu sa lu bees
Xanaa kay doomu-Aadama mi Boroom bi mooñaale fátte
Xel miy fattu mooy ki yées
Nanuy nuyoo tey bañ a joxante loxo
A-Salaamu Aleykum doy na ci
Yálla na jámm wácc ci kaw ñépp
Nanuy raxasoo ndox saa su ne
Jullit yépp xam nañu ne
Yonent bi denkoon na leen yile káddu
Ñu di : set ci jaamu Yàlla la bokk
Njàqare gi nga teg àddina
Noo ngi ñaan Boroom bi musalnu
Nu bañ a fàtte ni ngànnaayu aji-gëm mooy ñaan
Kon na jaam yépp ñaan
Delloo lépp ci loxoy sunu Boroom
Danga noo song waaye mënoonu
Danga noo bett waaye ragalun la
Njëkkewoo fi te dungeen fi mujje yaak say ñoñ
Ca cofeel gi may xaar
Jàppe nit ni sa bopp
Mooy jëfu ki ma sopp
Ñuy xiiro ba kaň ?
Ña koy sooke duňu xare
Ña cay faatoo ka bare !
Sàqu dugub bi ňuy sol te muy lu tee fees
Mooy tawatu réew mi noor ak nawet
Bekkoor doomi koom-koom guy yaradal
Géntal nga réew mi nuy sàkku ndimmal
Def nga nu baayo yu wéet ci jamano
Bekkoor yaa ňu teg koor gu diine tegul
Koor gu gàkkal ngëmug ňu matul
Ba seenug matadi néewal leen doole
Nuy wàlliyaani ci lu dul sunu coobare
Bekkoor yaa ňu xaň man ci toolu xare
Ñuy xéy di xaar ay at yu bare
Sunu sàq mi nuy sol ana lu ko teree fees ?
Jinaxi dàmb yee ko fuq ca taat wa
Dëgg daal dina fés ni ki jàntu njolloor
Ku sa togg lóor nag nga dese siim sa wóor
Su boobaa nu ràňňee, kiy tookeek ki wóor
Aliyu Sàll tekki na ndombog-tànkam ci boppu CDC, teg loxoom ci Alxuraan, waat ne li ñu koy tuumaal, dara la ci deful. Ci la nee ci nasaraan   …doomu-Aadama dafa am fi ngay tollu, fàww nga setal sa der.
Widéwoo bi nag, daf ci wax ay kàddu yu woroo ak li ko ñépp di tuumaal, moom ak magam, Njiitu-réew mi Maki Sàll.
Maa ngi téye téere Alxuraan bii, di waat ci sunu Boroom di waat ci Alxuraan, ne lii ñu ma tuumaal, ne dama jot xaalis bu jóge ci Timis Corporation mu jaar ko ci  Socété  bi ñuy wax Agritrans, loolu mësul a am. Du dolaar bu gën a ndaw, waxuma la nag 250 junniy dolaar bu mës a jóge ci Timis Corporation dugg ci nafa Agritrans…
Waaye, li Aliyu Sàll war a xam mooy ne, kenn mësu koo wax ne Timis Corporation daf ko yónnee xaalis jaare ko ci Agritrans. Dafa di sax, moo ko xamaatoo ndax moo tey li mu def. li mu jublu ci wax ji du dara lu-dul lëndëmal xelu askan wi.
Wax ji dafa leer, Frank Timis ci boppam moo sàkku woon ci BP, bi mu duggee ci mbirum petorol beek gaas bi, ngir mu yónnee xeetu juuti Senegaal, ci nasaraan ñu koy wax  redevances  walla  royalties  ci àngale. Te lii, mënees na ko fekk ci film-gëstu bi BBC amal. Waaye li ci gën a yéeme mooy ne, BP dafa yónnee 250 junniy dolaar yi ci Agritrans bi nga xam ne Aliyu Sàll moo ko moom te mu dénkoon ko kii di nijaayam, Abdulaay Timboo. Kon, du Frank Timis moo yónnee xaalis bi, BP ci boppam moo def lu ni mel. Te li koy firndeel mooy kayit yiy wone yoon wi xaalis bi jaar, jamono ji mbir miy am ak anam yi mu ame te benn sikki-sàkka amu ci. Ku mu neex me4n ngaa xooli kayit yi bawoo ci yaxalukaayu (comptabilité) BP.
Bu ko defee, lii Aliyu Sàll weddi ba di ci waat ci téere bu sell bi, du li ñu ko jiiñ. Timis Corporation ab yombalkat kese la woon ci diggante Aliyu Sàll ak BP mi nga xam ne moom la jaay ay wàllam ci petorol beek gaas bi ko Maki baaxe, yónneewul dërëm bi gën a tuuti kii di Aliw Sàll. Na leer ne kenn waxul loolu !
Ñu ngiy may tuumaal tamit ne, xéy-na, dama am wàll maanaam li ñuy woowe  actions  ci sociétés yi nga xam ne ñu ngi liggéey petorol ci Senegaal. Ma leen di waatal ci Alxuraan ne awma ci benn wàll, awma benn  pourcentage , maanam ay  actions , yoo xam ne  sociétés  yiy liggéey petorol ci Senegaal walla sax ci àdduna si te ñuy liggéey ak Senegaal .
Man jàpp naa ni danoo bëgg a nelawal. Ndaxte, kenn mësul a wax ne Aliyu Sàll dafa amwàll ci këri-liggéeyukaay walla isin yiy yëngu ci mbirum petorol ak gaas.
Loolu yit dafa leer nàññ. Wax ji mooy, kayitu-déggoo bi ñu xaatim ak saay-saay bii di Frank Timis, dañu ko waroon a far bés ba ñu falee Maki Sàll.  Ndaxte, Timis Corporation amul woon xam-xam, mën-mën ak koppar yiy tax mu mën a liggéey ci petorol beek gaas bi. Te itam, moom Frank Timis jaarul woon ci saytukati Petrosen yi war a wóorliku ne képp kuy laal ci mbirum petorol walla gaas, am nga xam-xam bi, mën-mën bi ak koppar yi war. Waaye deful loolu. Bi Frank Timis xamee ni def na lu mu warul a def, loo xam ne mënees na ko fomme dige bi mu sékkoon ak nguur gi, dafa jël kii di Aliyu Sàll, ger ko ba noppi teg ko ci boppu këru liggéeyukaayam boobu di Timis Corporation, di ko fay xaalis bu takku. Li mu ku dugge nag, mooy xam naa, ginnaaw Aliyu Sàll rakku Maki Sàll la, Njiitu-réew mi dina ko làq, aar ko ba kenn du nangu ci moom petorol beek gaas bi, ñu jox ko, moom Aliyu, xaalis bu takkoo-takku. Te loolu Aliyu Sàll weddiwu, li mu def rekk mooy ñaawlu li ñu tudd  xaalis bi mu feyeeku.
Kon, kenn waxul ne Aliyu Sàll ak Maki Sàll dañoo am wàll ci isini petorol yi walla yu gaas yi. Li ñu leen di tuumaal mooy ne dañu leen a ger ak ay milyaar ngir salfaañe alalul askan wi. Ndax ñoom ñoo tax ba alalu Senegaal dem ci loxoy ñeneen ba réew mi di ci am lu dul fukk ci téeméer boo jël (10%). Ndax lii jaar na yoon ? Lii rekk a di coow li.
Aliyu Sàll wax na yit ne, bi yoon wootee ne ku am firnde ci tuuma yi ñu teg ci kowam moom ak ñi ci taq ñépp, foogoon nañ ne dinañ wóolu yoonu Senegaal waaye yàq rekk moo tax a jóg ñi koy joxoñ baaraam.  Nu koy fàttali ne, procureur bi dafa juum, walla sax moo tay li mu def. waaye yoon du doxe noonu. Te sax, fàtte xaju fi. Bi ñuy tuumal Karim Wàdd, dañu ko ne ràpp ci kaso bi door di ubbi lànket, naka noonu Xalifa Sàll. Kon, lu tax ba tey yoon tegul loxo Aliyu Sàll ? Te sax, yoon dafa amul lu muy wër-wërloo, lu ne fàŋŋ kenn du ko jeex. Fii lépp a leer : xam nañ ku xaatim dige bi ñu jox Frank Timis te IGE tere woon ko, xam nañu ñan lañuy jiiñ ne ñàkkul ñu ger leen (Maki Sàll ak Aliyu Sàll), xam nañu tamit jan jawriñ la yoon mën a njort ne taq na ci mbir mi (Aali Nguy Njaay).
Kon nag, na àttekat bi def liggéeyam, maanaam seet ba xam ndax ñett ñoonu teggi nañu yoon am déet.
Senegaal wote nañu dibéer ji weesu yamook ñaar-fukki fan ak ñeent ci weeru féewaryee. Ba démb ci alxemes ji ñu ngi doon xaar njuréef ya ca tukkee te këru-àtte gi war cee àddu. Loolu jur jiixi-jaaxa ci askan wi, bawoo ci kàddu yi nguur gi ak kujje giy yëkkati, ñii naan jéll am na ci songoo bu njëkk bi, ñi ci des jàpp ne njaax dafa am, fàww ñu sëggaat bëre. Daanaka askan wi aj na noowam, di xaar aji-àttekat yi séq Ndajem ndeyu-àtte mi àddu ci mbir mi.
Waaye bu nu xoolaatee yëf yi bu baax, wote bii tiitaange gu réy moo ci tukkee war a ñeel képp ku am seetlu. Ndaxam sax de, li tiital askan wi ajuwul ci lees gën a jàpp, mu jëm ci kan la yoon di nangul ne moo jël ndam li.
Li jur tiitaange gi, war naa yóbbu fitu képp ku yittewoo bàkku réew mi : Wenn Askan, Benn Jubluwaay, Benn Gëm-gëm.
Su nu waxantee dëgg, ñu bare seen woteb dibéer ci waaso ak tariixa la lalu woon. Di lu kenn mënul a nàttable. Li ma yokk tiit du lenn lu dul ne sunu réewi Afrig yi dañoo des di sooxaale ab góomu judduwaale. Mu méngook ne ay réew la yoo xam ne Bokk moomeel (Nguur) dafee jiitu Bokk Xeet (Askan). Li ko waral mooy waaso yu bari yu seen jaxasoo desoon, ñu yàgg a xare ci seen biir ba noppi nasaraan yi leen nootoon ci lu jege ab xarnu boole leen ciy Bokk moomeel ca diggante atum 1885 ak 1886 ca Berleŋ, péeyub Almaañ. Moone, yooyu waaso sax de, wenn askan lañu, ni ko Séex Anta Jóob wanee. Mu ngi nuy xamal ci téereem bi mu duppe Civilisation ou barbarie ne Deret jiy daw ci samay siddit njaasu deretu wolof laak ju séeréer, ju saraxolle, ju pël, añs.. Mu tekki ne waaso ak lu ni deme, waruñu fee jur ay. Waaye itam bu nu xoolee ci taarix, ñetti xarnuy njaam, fekki benn xarnub nootaange tax nañu askani réewi Afrig yi réere mbir li leen boole def benn.
Amaana looloo waral njiiti Afrig yu njëkk yi fullaaloon bennoob réew yépp, ñuy xàccandoo di dóorandoo. Ci loolu la ku mel ni Ufuwet-Buwaañi taxawoon ca réewum Kodiwaar. Ci loolu it la Seŋoor newoon, sukkandiku ci lu mel ne kalante giy dox ci diggante yenn waaso yi, moo xam séeréer laak pël walla joolaak séeréer, mbaa kalante biy dox ci diggante Njóobeen yeek Njaayeen yi, Jaween yeek Sekkeen yeek Géyeen yi. Waaye li seen liggéey di rafet yépp teewul ba tey njaw des aw xambin. Kon, simoŋ bi war a lëkkale waaso Afrig yi ngir mu taxaw fu dëgër, dese naa wow. Ngelaw lu ñàkk solo mën naa tasaarey réewam. Ku ko weddi na ko seet ci li xewoon Kodiwaar bu yàggul rekk. Benn baat kesee ko tas tasar, muy baatub ivoirité. Mu nuy fàttali tamit réewum Ruwaandaa ci atum 1994.
Nan fexe boog ba li tàmbalee raam ci dibéeru 24 féewaryee 2019 bañ a yegg ci ñag bi. Nan fexe ba mucc ci li toj Kodiwaar, rajaxe Ruwaandaa.
Coowal Riisii – Ikren moo lëmbe àddina si. Daanaka, ñaari ayu-bés a ngi nii, moom rekk lañuy waxtaane ci fépp foo dem ci àddina si. Boobaak léegi, wax ji bare na, nag… lool sax.  Tele walla rajo boo jàpp, moom lees fay waxtaane, li ci ëpp. Yéenekaay yi di ko jagleel ay yaxal yu dul jeex. Internet bi tamit fees ci dell. Waaye, saa bu coow baree, fen dana jaxasook dëgg, muur ko. Te, ku deful ndànk, dinañ la gëmloo lu safaanook dëgg. Nde, bi xare bi jibee ba léegi, booy seetaan tele yi, di déglu rajo yi ak a jàng yéenekaay yi ci ëpp, day mel ni Riisii moo sooke lépp, moom rekk a di ndeyu mbill ji. Waaye, ndax noonu la fa demee dëgg-dëgg ? Ndax xare bi, diggante Riisii ak Ikren kese la ? Lan moo ko sabab ? Luy cosaan li ? Yan njeexital la mën a am ci àddina si ? Seen yéenekaay LU DEFU WAXU, ci xalima Paap Aali Jàllo, fas yéene leen indil ay leeral ñeel yuqub xare bi am tey, ci ñaari xaaj. Xaaj bu njëkk bii day biral xew-xew yi dox diggante 1945 ba 1999, di wone cosaanul sabab yi sooke xareb tey bii.
Bu dëgg réeree cim pénc, mag ak a ci dëgg tànkam
Saa bu xare jibee, bala benn bakkan di rot, dëgg lañuy njëkk a tàgge. Nde, ni ko tubaab yiy waxe, ku bëgg a labal sab xaj, jiiñ kob say. Waaw, bi xare Riisii ak Ikren bi dooree ba tey, daanaka Riisii la àddina sépp tam dëmm, rawatina réewi sowu yi. Kibaraan yi, muy tele yeek rajo yi, yéenekaay yi ba ci internet bi, ñépp Vladmir Poutine, njiitu réewum Riisii, lañ joxoñ baaraamu tuuma. Genn kàddu rekk ngay dégg :  invasion russe en Ukraine , maanaam congum Riisii ca Ikren.
Coow li ne kurr. Poutine jàppal fii, Poutine bàyyil fee. Faramfàccekat yi ame tele yeek rajo yi, boroomi xalima yiy bind, widewoo yi, nataal yeek ndéggat yiy ñaawal ak a tilimal deru Riisii ak i njiitam di law. Ay daan yu mettiy tegaloo ci kow réewum Riisii : ay daan ci wàllu koom-koom, politig, xare, ba ci wàllu tàggat-yaram. Lépp, nag, Amerig ne ci ginnaaw, di nos ak a nocci ak a xamb taal nib jigéen ak wujjam. Xam naa yaa ngi naan waa Paap Aali mii moom, day waxtu walla dafa faral Riisii ?
Ma ni la  déedéet ! Waxtuwuma wallaay, te sama yoon ci Riisii . Dafa di, xareb Riisii beek Ikren, Amerig setu ci te, ngir nànd dëgg-dëgg ni coow li deme, fàww nu dellu démb. Ndege, lawal gi nuy gis boobaak léegi, daf nuy réeral. Toppal samab xalima, nu dëpp jamono, xooli ñaareelu xare bu mag ba, ndeem dinan gindiku…
1945 : xare jeex, xare juddu
Jamono jooja, Almaañ moo ëppoon doole ci àddina si, raw ñépp ci lépp : xam-xam, koom-koom, xarala ak ngànnaayi xare yu yees. Boroomi xam-xami almaŋ yi, ci ndigal ak ndimbalu Hitler, dañ sumboon ay naal yu bare ci fànn yu yaatoo yaatu, rawatina ci wàllu ngànnaayi xare, tukkib ndénneer ak wér-gi-yaram. Sore woon nañ lool nag ci seen i liggéey, ba tax leen a jiitu ci àddina si ñeel fànn yooyee. Loolu may leen xam-xam ak kàttan, ñuy jaay doole yeneen réew yi, di songateek a nootaate. Hitler daldi bew, di buur, di bummi. Fu bëtam tegu rekk, mu jàpp ne raayab Almaañ war na faa jaayu. Bi mbir mi demee ba ëpp i loxo, 4i réew yii di France, USA, URSS ak Grande Bretagne daldi booloo, jàmmaarlook Hitler. Looloo sabab 2eelu xare bu mag bi ñuy nettali ci téere mboor yi. Kon, Amerig ak Riisii (URSS ba woon) ay farandoo lañu woon.
Lemal sa baaraam, muy benn.
Amerig – Riisii : xeexu suuf bi
Ci njeexitalu 2eelu xare bu mag bi, Almaañ da cee jaare nasax, dooleem daanaka jeex tàq. Waaye, ndono lim fi bàyyi mooy juri beneen xare. Ndege, li xeex biy tar yépp, farandoo yi, Amerig, URSS, France ak Grande Bretagne, ñoo ngi teg bët, di xemmem ndonol Almaañ li. Waaye, xëccoo bi ci diggante Amerig ak URSS lay mujje am, ndax ñoo ëppoon doole ci farandoo yi.
Amerig dafa bëggoon aakimoo li almaŋ yi bàyyi yépp, Riisii tamit noonu. Te sax, Amerig jotoon naa rawaley boroomi xam-xami almaŋ ak i naal yuñ sumboon yépp, yóbbu leen Amerig, soppi seen i tur, dugal leen ci laboraatuwaar yi ngir ñu jàppale leen, suuxatal leen seen xam-xam, seen mën-mën ak seen kàttan ci wàllu xarala ak ñoom seen. Bu dul woon loolu sax, Neil Armstrong du mës a teg tànk ci dénduw weer wi.
Riisii tamit, mi ngi doon def ay pexeem, di nos ak nocci. Moo tax, dañuy mujje paacoo suufus Almaañ bi. Bésub 23eel weeru me 1949, Amerig ak farandoomi tugal daldi sos RFA, Bonn nekk seen péeyub négandiku. Oktoobar 1949, Riisii tamit taxawal RDA ca Berlin. Penkub Berlin ba dib péeyub RDA. Ginnaaw gi, dinañ tabax ab maraaj buy dox ci diggante RFA ak RDA.
Ca la Amerig xamee ni, bu bëggee noot àddina si, fàww mu fexeel Riisii. Ndaxte, moom kesee ko mënoon diir mbagg. Looloo ko taxoon a ràbbalook waa Tugal, taxawal lees tudde ci nasaraan  Plan Marshall  bi nga xam ne, ca la kurélug OTAN giy sosoo. Amerig duggewu ko woon lu dul beddi Riisii, dagg ko ci jëflante yi ngir néewal ko doole.
Nde, ci njiitalu Amerig, 3i réewi tugal yooyu ñu lim ci kow ñooy taxawali kurélug xare, duppe ko ci nasaraan Organisation du Traité de l’Atlantique Nord, gàttal biy joxe OTAN. Booba, 12i réew ñoo ci bokkoon ; waaye tey jii, lu tollu ci 30i réew a ko sékk, di ay kapitaalist. OTAN, nag, benn jubluwaay kesee ko tax a jóg, te mooy xeex Riisii.
Riisii xam loolu, daldi taxawal déggoob Varsovie ba ca atum 1955, ci nasaraan Pacte de Varsovie. Mu ànd ceek réewi tugal yi féete penku, te nekkoon ay kominist. Kurél gu yaatu googu lañ daan woowe ci nasaraan Union des Républiques Socialistes Soviétiques, gàttal biy joxe URSS. OTAN ak URSS di xeex ci suuf, ciy pexe ak i doxalin. Ca la  guerre froide  tàmbalee diggante Amerig ak Riisii. Farandoo ya woon, nekk nañuy noon. Xare jeex na, xare juddoo ca.
Lemal sa baaraam, muy ñaar.
1989 : fiirug Amerig gi
Xew-xew bi gënoon a fés ci ati 1990 yi mooy màbbub maraaju Berlin bi (chute du mur de Berlin). Bi maraaj biy daanu, nag, dafa daanelaale URSS. Nde, Amerig daf leen tegoon xel, bàyyi leen ñuy xeex ak a reyante ba seen doole nasax. Ñu deele ay nit ñu baree bare, koom-koom gi nërmeelu, réew ma nekk ciy jafe-jafe yu tar a tar. Lu bare ciy réewi penku yi bokkoon ci URSS daldi tàmbalee fippu.  Ndege, maraaju Berlin bi daf leen nëbboon àddina si. Léegi, koom-koomu réewi sowu yi daldi am njeexital lu réy ci ñoom. Ñu fétteerlu, génn ci kurél gi, daldi moom seen bopp.
Ci atum 1991 la URSS tas. 15i réew yi ci bokkoon dem seen yoon. Ñu daldi sos Réewum Riisii mi nga xam ne, lum dee dee, mi ngi doon wéy di teg loxo lenn ci réew yim bokkaloon URSS.
Waaye, Riisii xamoon na ne, jamono jooju, Amerig a ko jekku woon. Te, lenn ci réewi penkub tugal yi fekki woon nañu OTAN. Mu xam ni bu deful dara, OTAN dina ko wër ndomb. Ca la muddaaranteek Amerig. George Herbert Walker Bush ak réewi sowu yi dig Mikhaïl Gorbatchev ak Boris Eltsine ne, dootuñu yaatal OTAN ci boori penku. Ñu daldi déggoo cig kàddu ne, OTAN warta cof dara ci wàllu penkoom, lu ko moy, dina jur coow.
Waaye, Riisii, rawatina Gorbatchev, dafa def njuumte lu réy a réy ci lum laajulee ñu bind déggoo bi, xaatim ko. Ndaxte, li ko dale 1999 ba tey, OTAN mi ngi wéy di raafal ay réewi penku, di gën a jege Riisii. Dafa di, tey jii, ci réew yi bokkoon ci URSS, ñaari réew kesee ci duggagul ci OTAN, muy Ikren ak Seworsi. Te, ñaari réew yooyoo dox diggante Riisii ak OTAN.
Li waral loolu mooy ne, njiiti réewu Riisii yi, dañoo xëroon ci sàngara, xawoon a nuur ciy caaxaan ba faf nasaxal réew ma. Moo tax, ay jafe-jafey koom ak i yëngu-yënguy politig yu bare ñoo gaaraloon nguurug Eltsine ga. Rax-ci-dolli, nger mi law ca réew ma, koom-koom biy doxe benn tànk. Amerig moom, nekk ci digg dooleem, di doxal lu ko neex, di buur, di bummi, di ñàkkal faayda Riisii ak di napp ak a noggatu réewi àddina si.
Ginnaaw gi, Boris Eltsine day feebar ba sonn, néew doole lool. Noonu, keroog 31eel ci desàmbar 1999, mu daldi tekki ndombog-tànkam, daldi bàyyi njiiteefu réew ma. Ca la ko Vladmir Poutine wuutoo ca boppu réew ma.
Jëmm joojooy soppi xar-kanamu Riisii, daldi sumb beneen xeetu xeex bob, moo sabab congum Ikren mii am tey.
Lemal sa baaraan, muy ñett.
Beykati Ndengleer yi, ab dëkk bu féete ci bokk-moomeelu Njagañaaw, ñooy jiiñ Baabakar Ngom, boroom SEDIMA, ne da leen a jaay doole, nangu seen i tool. Jamono jii, nag, wax ji bare na ba mel ne tulleek-màlle. Réew mépp, ci mbir mi lañuy yéy ak a yàbbi. Seen yéenekaay LU DEFU WAXU def ci gëstu gu ndaw ngir indi ay leeral ci ni mbir mi deme, ca ndoorteel la ba nëgëni-sii.
NUN KAT, BOKKUNU CI ÑIY JAAY SEEN SUUF…
Lépp a ngi door ci atum 2012, keroog bi Baabakar Ngom demee ca bokk-moomeelu Sinjaa, jébbal leen ab naalub bey-liggéey. Ca la ndajem tundu Sinjaa gisee, jibal kob fénc, daldi ko ciy jagleel 300i ektaari suuf ca Jilaax. Dëkk boobee, nag, di Jilaax, ci bokk-moomeelu Njagañaaw la bokkoon laata nees di ko féetale ci bokk-moomeelu Sinjaa. 300i ektaari suuf yees jagleel Baabakar Ngom, daf cee am wàll wu féete Njagañaaw, di tooli beykati Ndengleer yi. Baabakar Ngom ne, ca njëlbéen ga, xamul woon ne 300i ektaar yi laalaale nañ ay tooli jaambur. Bim ko yëgee, dafa ànd ak Xaadim Sàmb, géwél biy wax ci làmb ji te nekk RTS, seeti waa Ndengleer.
Bi mu àggee, mu ne leen :
Dañ ma jox suuf soo xam ne, dafa ëmbaale seen i tool. Ma bëggoon, nag, nu waxtaan, booloo, ànd liggéey. Bu ko defee, dinaa leen fi defal raŋ-raŋ, fexe ba mbëj mi agsi fi, gasal leen i teen, tabaxal leen ay daara, añs.
Bi mu noppee ci digeem yi, waa Ndengleer ne ko :
Nun, kat, bokkunook ñiy jaay seen suuf. Ndaxte, ginnaaw Yàlla, sunu tool yii lanu yaakaar, di ci bey li nuy dunde. Moo tax, xalaatun leen a jaay, mukk !
Bi mu déggee loolu, Baabakar Ngom tàllal leen 2i miliyoŋ ci sunuy koppar, ne leen njëgu guro doŋŋ la. Waaye, dañ ko gàntal ; am ci magi Ndengleer yi ku ko ci ne :
Nun, kat, mësunoo gis guro guy jar 2i miliyoŋ. Te, xaalis boobu, ñay yalwaan ca selebey Kolobaan gaa nu ko gën a yeyoo.
Ca la Baabakar Ngom deme. Beykat yi jàpp ni mbir mi fa lay yem.
LU JIIN, NJAAG A TE MAKI MOOY NJAAG, BAABAKAR NGOM DEFUL DARA
Ndekete, ngóor si Baabakar Ngom, dafa jaar ci suuf, fexe ba njiitu réew mi, Maki Sàll, xaatimal kob dekkare, jagleel ko ci 225i ektaar. 75i ektaar yi ci desoon te méngook tooli beykati Ndengleer yi, da doon xaar ñu jibal fénc yees ci doon def. Waa kadastar itam, dañ ne woon bees sukkandikoo ci dekkare bi,225i ektaar kese ñoo desoon ci 300 yiñ waxoon. Ànd ak loolu lépp, Baabakar Ngom fexe na ba am kayit gu koy tax a moom suuf sépp ak tooli beykat yi. Beykat yi, ñoom, yéguñu, tinuñu.
Bi waa Ndengleer beyee ba noppi, daldi góob ngir yóbbu, Baabakar Ngom yabal fay ndaw yu gànnaayu. Ñu dàq malay beykat yi, foqati lépp li nu góoboon, téye ko ci diirub 3i fan. Bi ñu waxtaanee, waxtaanaat, la beykat yi jotaat ci seen i ngóob. Bi loolu weesoo, saa bu waa Ndengleer waxee, bëgg a delsi ci seen i tool, mu woo sàndarma yi. Am na sax ñuñ jot a jàpp ci ndawi Ndengleer yi. Bi cooroonu ren jii jotee, nag, ci la beykat yi jógati ngir ruuji seen i tool, waajal nawet bi. Bi ñu demee, dañ faa fekk ay ndaw yu gànnaayu, am sax ku ci yor fetal. Bi loolu amee, 15i dëkk yi nekk biir Sàndog booloo, ànd ak ay way-moomeel, ay politiseŋ ak i maxejj yi mbir mi naqadi, fas yéenee jaamaarlooji ak ndawi Baabakar Ngom yi. Waaye, Yàllaa ci def sutura ba deret tuuruwul, bakkan rotul.
Basiiru Jomay Fay mi bokk PASTEEF te cosaanoo Ndengler di naqarlu mbir meek a jooytu fu nekk, ci tele yi, rajo yi ak anternet bi. Moom, nee na, li ko jaaxal mooy, naka la nit mën a fekkee ay beykat, àbb leen seen suuf ñu bañ, mu jéem leen a ger, ñu bañ, xéy rekk am kayit gu koy moomale suuf soosee ?
Mustafa Jaxate, moom, njiitu réew mi ci boppam, Maki Sàll, la joxoñ baaraamu tuuma. Dafa ne :
Lu jiin, Njaag a, te Maki mooy Njaag. Baabakar Ngom deful dara.
Fi mu teg waxam ji, mooy ne, dekkareb 2015-548 bu 23eelu fan ci weeru awril 2015 biy jagleel ay ektaari suuf yu bare ci suufi réew mi kii di Baabakar Ngom, teguwul ci yoon. Mu ne, Maki dafa jalgati yoon ci lu bir. Ndaxte, dogalam bi dafa safaanoo ak àtteb 64-46 bu 17eelu fan ci sulet 1964 bi aju ci suufi réew mi.
Rax-ci-dolli, biralees na ci 8eelu dogal ñeel àtte bees wax léegi, ne :
Jaglees na moomeelu suufi réew mi way-bokki mbooloo kaw yi.  Ñooñu rekk a am sañ-sañu jëfandikoo leen, liggéey ci, ci wattub nguur gi ak li dëppook yoon.
Lees mën a jàngat ci àtte bile, mooy ne :
AM NAA LU MA METTI LOOL, NDAX ÑOO NGI YÀQ SAMA DER DI MA JIIÑ LU MA DEFUL.
Coow li ne kurr, nag. Baabakar Ngom jàppal fii, SEDIMA bàyyil fee. Ñuy yakk ngóor si lu mel ne xeme. Xolu doom ju jigéen ji jeex, mu daldi naqarlu mbir mi ci xëtu Facebookam, ne ci :
Amul lu SEDIMA deful ngir dimmali askanu Senegaal ak jëme réew mi kanam. Waaye, ànd ak loolu lépp, am nay nit yu laxasaayoo lëndëm, di wër tele yeek rajo yi ngir yàq deru Baabakar Ngom.
Ginnaaw bi mu ñaawloo coow li ba noppi, dafa jéem a layal baay bi, di leeralaat cosaanu mbir mi. Ci la wax ne :
Ndajem tund bu Sinjaa moo ko [Baabakar Ngom] jagleel 300i ektaar… Nu awale mbir mi yoon ba jot kayit gi nuy moomale 224i ektaar, ànd ak dekkare bu njiitu réew mi xaatim ci atum 2019 ci turu SEDIMA.  Bu dee 76i ektaar yi des, nag, doonte sax am nan ab fénc bu koy jagleel SEDIMA, ñu ngi nekk ci njeexitalu Jilaax, ay beykati am fay tool, di leen bey.
Kon, ndaw si biral na ne, beykat yaa ngi daan bey suuf si. Te, ku xam ni kow gi tëdde, war a xam ne beykat yi yàgg nañoo bey foofu.
Meeru Njagañaaw bi, Gànna Ñing, bindoon na bataaxal perefe Mbuur ba woon, Sayeer Ndaw, ngir mu jubbanti njuumte li bokk-moomeelug Sinjaa gi fénc ci suuf su mu moomul. Waaye, perefe bi tontuwu ko te yit waxul dara  ci mbir mi.
Fan yii weesu rekk, bi beykat yi demee ruuji seen i tool ci jamonoy cooroon li, dañ faa fekk ay ndaw yu gànnaayu, ñooñu tere leen a jéggi ngaareew (canal) mi fa SEDIMA gaslu woon. Waa dëkk bi génne ay jaasi ak i sémmiñ. Moom kay, musiba bu réy a naroon a am. Ndax, tuuti kon ay bakkan rot ci. Bi nataal yeek widewo yi koy wone tasee ci lëkkooy-nawle yi (whatsapp, facebook, twitter añs.), ci la njiiti caytu yi jógee ngir dox tànki jàmm diggante beykati Ndengleer yi ak Baabakar Ngom.
Meeru Njagañaaw bi, Gànna Ñing, dafa mujjee bindaat perefe Mbuur bu bees bi, Moor Taala Tin, ngir mu woote waxtaan.
Ca njëlbéen ga, Baabakar Ngom dafa bëggoon a waxaale ak beykat yi, ñooñu lànk ne du ci dal. Ci lañ ko waxe ne, bu waxtaan dee am, ca dalub perefe bu Mbuur bi lay ame, te ña ko séq ñépp ay teew, rawatina ña ko jagleel féncub 300i ektaar bi ko yombalal kayitu-suuf gi mu yor.
Ci fan yii weesu, Baabakar Ngom daje na ak genn batale gu waa Ndengleer yabaloon te Galgor Jonn, bokk ci magi Ndengleer yi, jiite ko. Ñii ñoo fa teewoon : njiitu caytug lempo gu Mbuur gi, Basiiru Jomay Fay, njiitu kadastar bi ak DSCOS, ki jiite way-yëdduy Mbuur yi, kàppiten bi jiite sàndarmëri bu Mbuur ak yeneeni kilifa. Waxtaan waa nga doore cib fàttali bu gàtt ñeel cosaanu coow li ak li ko waral. Biralees na fa ne, bokk-moomeelug Sinjaa dafa jalgati yoon, ndax daa fénc suufu bokk-moomeelu Njagañaaw. Ki fa teewaloon kadastar bi ne, yoon wi Baabakar Ngom jaar ba am kayit gu koy jagleel suuf si, amul benn lënt-lënt. Mu teg ci ne, ñoom, ci fénc bi bokk-moomeelug Sinjaa bi joxe lañ sukkandiku woon. Wànte, Basiiru Jomay Fay daf koo tontu ci saa si, ne ko :
Yéen kay ! Jalgati ngeen yoon, ndax  gëstuwu leen ba xam dëgg-dëgg fi suuf si féete ak ñan ñooy boroom.
Bi Baabakar Ngom jëlee kàddu gi, dafa ne :
Am naa lu ma metti lool ndax ñoo ngi yàq sama der, di ma jiiñ lu ma deful.
Mu ñaawlu yit, ciy waxam, li ko ñenn ñiy waxal, ba tax askan wi jàppe ko ab gerkat, ne :
Mësumaa xalaat a ger kenn ci sama àddina. Waaye, tey, fépp foo dem ci lëkkooy-nawle yeek yéenekaay yi, ab gerkat bu mag lees may jàppe.
Kii di Moor Taala Tin, perefe Mbuur bi, moom, dafa jëkk a wax beykat yi ne amul sañ-sañu fomm ab kayitu-suuf goo xam ne, dekkareb njiitu réew a ko sàrtal. Waaye, dina def kem-kàttanam ngir lijjanti mbir mi ci jàmm, jubale ñépp.
Bu dee ci wàllu beykat yi moom, ñoom, nee ñu menn pexe rekk a fi sës ngir jàmm am, te mooy ñu delloo leen seen i tool. Ñu teg ci ne nawet baa ngiy jubsi te dinañ bey seen i  tool ci nii mbaa ci naa, tool yi mbaa xeex ba dee rekk. Ñu joxoñ baaraamu tuuma Baabakar Ngom, ne ko lépp lu mënti xew ëllëg, moo ko sabab.
Bi Perefe Moor Taala Tin demee ba xam ne mbir mi cóol na, dafa walbatiku ne Baabakar Ngom :
Dégg nga li beykat yi wax. Ci guta lan nekk. Léegi, man dama lay ñaan nga bàyyee leen seen i tool. Ndaxte, dinga dese suuf su bare soo mën a liggéey ngir jëmmal sab naal. Nde, tool yi, ci 75 ektaar kese lañ tollu.
Baabakar Ngom ne ko :
Man, fi mu nekk nii, jiiteetuma SEDIMA. Waaye dinaa wax ak ki ko jiite – doom ju jigéen ji – soog a àgge perefe bi liy rote ci waxtaan woowule.
Abdu Karim Fofana, jawriñu taaxin bi ak nekkin wi xamle na, ci rajo RFM, ne dina dox ay jéego ngir jubale Baabakar Ngom ak beykati Ndengleer yi. Nee na dina dalal beykat yi, déglu leen laata muy dalal Baabakar Ngom ngir déglu ko moom it. Abdu Karim Fofana ne, li ko gën a yitteel mooy sàmm àqi askan wi ci suufi réew mi. Waaye, nag, loolu tekkiwul ne dees na tere liggéeykat yi ñu liggéey ci suuf si bu leen ko yoon mayee.
Bu loolu lépp weesoo, Baabakar Ngom xamle na dina dajeek taskati xibaari réew mépp ëllëg ci alxemes ji 9eelu fan ci weeru Sulet 2020. Ñu baree ngi naan dafa nar a delloo beykati Ndengleer yi seen suuf.
Ak lu ci mënti am, coowal suuf yi bare nañ lool ci Senegaal. Te, mbir maa ngiy bëgg a ëppi loxo. Liy raam, nag, ci ñag bi la jëm.
Réewum Senegaal a ngi waaj a jëfandikoo soroj bi ak gaas bi fileek diir bu gàtt. ñu ci séentu xaalis bu bare. Te, ku ne xaalis, na bànk. Ci gis-gisu ma-xareñ yu bari, Senegaal narul a jariñoo xaalis bi ni mu ware. Nde, ba jonni-Yàlla-tey jii, Senegaal amagul bànk bu mu moomal boppam. Bu ko defee, xaalisam, ciy loxo doxandéem lay nekki. Maanaam, koom-koomu Senegaal dafa nekk di dox te ajuwul ci benn bànk bu mu moomal boppam. Lees xam, te mu yenu maanaa, mooy ne, réew yu mag yépp ci seen i bànk bopp lañuy liggéeye. Daanaka Senegaal bu jëfandikoo sorojam ak gaasam tono yi ciy génn bànk jàmbur yee ciy jariñu.
Ñépp a ngi fàttaliku ni  Bànk Monjaal  nasaxale woon réew mi ci nguurug Abdu Juuf. Ci wàllu njàng, wér-gi-yaram ak mbir yu bari yu deme noonu, kurél googu fexe woon na ba Juuf génne ca loxoom, muy def lu ko neex.
Loolu juroon na fiy jafe-jafe yu tar. Ndax taxoon na ñu jaay waa bitim-réew bérébi liggéeyukaay yu bare. Doomi-Senegaal yu bari ñàkkoon nañu ci seen liggéey, xale yi mënatuñu woon a jàngi te feebar faju jafe woon na. Ci gàttal daal, ci lu jëm ci yokkuteg askan wi, mbir yi sooxe woon nañu bu baax. Waa Bànk Monjaal doon bàkke Abdu Juuf: Ndongol Bànk Monjaal li ko gën a nangul. Réew miy wéy ciy jafe-jafe, ñu naan nu muñleen rekk, dina baaxi ëllëg.
Waaye dara doonu ci woon dëgg. Jafe-jafe yooyu sax, bokk nañu ci li fi jële Abdu Juuf ci atum 2000. Noonu, Abdulaay Wàdd dikk, xaw a fippu ni àndut ak ñoom ci yenn gis-gis yi. Looloo mayoon nguuram sañ-sañu defar ay tali, def itam ay jéego ci njàng meek paj mi.
Loolu dafay firndeel ni Bànk Monjaal ak kurél yu mel ni moom, réew yu mag yi lañu fi nekkal, ndax ñoo leen di suuxat. Ba tax na sunu njiit yi war nañuy settantal seeni ndigal, war nañuy jiital seen njariñu askan. Noonu la ko Peresidaŋ Néeru tamit defe woon ca réewum End. Ba ko waa ‘’Bànk Monjaal’’ joxee ay tegtal, rëddal ko yoon wi mu war a jaar, daa xotti lépp ba mu ko wóore ni bu ko defee réewam dina soox, jóge fa suux.
Waaye bu dee ci sunu réew yi, fulla jooju moo fiy tumurànke léeg-léeg. Lu leen boroom xam-xami tubaab yi wax, ñu def ko am seew. Te moone ñooñu, seen njariñu réew rekk a leen yitteel !
Moone ba tey ‘’Bànk Monjaal’’ a ngi fi. Di digal sunu njiit yi ñuy jëfe. Moo tax tamit 59 at a ngi, ñu ne noo moom sunu bopp te mënagunoo dem fenn.
Bi Siidiya Ndàtte Yàlla génnee àddina ak léegi, am na xarnook xaaj. Waaye, mi ngi mel ni mësta gane àddina. Dara gënta ñaaw, nag, cosaan lees neenal. Nde, ku xeeb sa cosaan, ñu xeebal la ko.
Xare bi gën a xereñe ci xare yi, mooy bi ngay noote say noon te doo xeex. (Sun Tzu)
Bés bu Yàlla sàkk, ay junni-junniy nit dinañ romb ci kanamu Teyaatar nasiyonal Dañel Soraanoo. Ku ci xam Dañel Soraanoo moomu, na nu wax mooy kanati. Ndaxte, doxandéem bile, bokkul ci jàmbaar yi fi def i jaloore te ñuy woy seen i baax ak seen i baaxi maam. As lëf lees dégg ci moom, mooy ne, ab aktëeru farañse la woon. Jeex na ! Nga daldi may laaj, yow miy jàng bind yii, ne ma :  waaw, moom sax, lu mu defal réew mi ba nu war ko tudde ab teyaatar ?  Ma tontu, ne la :  Dara ! Tus ! .  Nee ñu, baayam, gerefiye la woon ci tirbinaalu Ndakaaru ci ndoorteelu xarnu bin génn. Xam naa yaa ngi naan lii yomb na de ! Waaw, yomb na torob kay te metti ci xol. Rax-ci-dolli, ak li mu xereñe woon ak a bare woon i kaseti teyaatar yépp, amu ci benn bu mu mës a jagleel Afrig walla Senegaal. Waaye, loolu du doon mbetteel ñeel nit koo xam ne, mësta fóon ngelawu Senegaal.
Nu génn Ndakaaru, daldi teeri Ndar géej, fekk fa beneen doxandéem bees di sargale sunub ñaarelu iniwérsite bu gën a mag : Gastoŋ Berse. Daanaka, beneen Dañel Soraanoo rekk lees fi amaat. Waaye, kii moom, ku ko xamul laaj ko Seŋoor. Dina la ne kii mooy  baayu prospective  (am xalaatin ci wàllu xeltu), taggal la ko ba nga yéemu. Waaw, Seŋoor de, foo ko fekkaan, mu ngay tagg ngóor si. Lu ni mel jaaxal nu lool, nag. Naam, Gastoŋ Berse Ndar la juddoo, dib sët ci senn soxna su tuddoon Faatu Jaañ. Wànte, ba muy gone gu ndaw la génn réew mi. Sunu juumulee, tegaatu fi tànkam ba keroog muy dee. Mu ngoog.
Dëgg la, li nit ñiy fàttaliku walla lees xam ñeel démb lañuy tudde mboor walla cosaan, boroom xam-xam yi soloo ko walla muy luñ nuy nettali. Waaye, dara gënta ñaaw, nag, coosaan lees neenal. Nde, ku xeeb sa cosaan, ñu xeebal la ko. Aw askan, mëneesu koo ga ba muy weg ak a màggal nit ñoo xam ne, bokkul ak ñoom dara te, amaluñ ko benn njariñ ñeel jubluwaayam.
Seŋoor, nag, looloo nekkoon naalam : fexe ba waa Senegaal bëgg ay doxandéem yu tekkiwul dara ci ñoom, di leen dundal ci seen i xol, seen i wax ak di leen sargalee seen i taax ak i palaas. Bala maa dee rekk, muy taafantoo kàddoom yu neex ci nopp yooyu te di lakk xol, ay  métissage culturel  fii,  civilisation de l’universel  fële. Waaw, bu doon loolu la, lu ko tee tudde Teyaatar bi Alexandre Pouchkine walla Alexandre Dumas ?
Nun, nag, kenn demul nu des. Li ma ci gën a jaaxal, mooy tekk-tekkaaral bi maasi Seŋoor yi àndaloon. Ndege, ca jamonoom, amu ci kenn ku ci amoon xelu walla fitu sëgg ci noppu Seŋoor, ne ko :  Sëñ bi, ku rafet xol nga. Waaye, maye lu baax ci kër lay jëkke. Ñu mel ni Séex Aliyun Ndaw, Aimé Césaire, Duuta Seck walla Duura Maane ñoo gën a yey ci ñu tudde leen sunuy Teyaatar.  Ndaxte, ñooñu, kenn gënul leen a doon i werekaan. Amaana, fullaalun woon tur yooyii nees rëdd ci kanami taax yi. Boo demee, mbir mi daf noo soofoon, nu ñàkkal ko faayda. Mën na am tamit ne danoo amoon, dëgg-dëgg, kersay biral sunug démb, démb gu doy waar googu te ruslu. Nii la ko Fadel Ja junje woon cib yaxalam bim génne woon ci yéenekaayu Sud Quotidien.
Ñu may ma, ma joxeeti beneen misaal buy màndargaal gàcce googu nees am ci sunug démb ba tax nees di ko tanqamlu, di ko jéem a fàtte. Dafa mel ni, sax, dëddu boobu nu dëddu sunug démb, lu yàgg la. Ndege, ci njeexitalu oktoobar 1986, Abdu Juuf, njiitu réew ma woon, ak jawriñu mbatiit jamono jooju, Maxili Gasama, tabaxlu woon nañu xabru sunu jàmbaar ja, Lat-Joor, ca Déxële ga mu daanoo woon. Waaye, lu jiitu jëf ju rafet jooju, dañu sàggane woon lool Déxële ak teenam bu siiw ba, dëddu woon leen. Keroog bi ma ciy door a teg samay bët, dama waaru woon sax.
Ndeysaan, ci njeexitalu atum 2017, am nab yaxal bu génnoon ci yéenekaayu Le Quotidien, ñu bind ci ne, 30i at ci ginnaaw, Déxële ak li mu làmboo cim mboor ak i bérébi cosaan, dafa gën a toskare. Céy ! Ak ni askanuw Senegaal xëree ci aada ak cosaan, fonk lool seenug démb, di ko woy fu nekk, di ko bind ak di ko ndamoo saa su nekk. Moo, nag, lu leen tax a sàggane nii bérébi cosaan yiy seedeek a taxawe démb googu ? Lu waral gent gees leen gent ? Man, daal, dama foog ne dañu raxas seen bopp yi, walla mu am lu leen dal.
Dafa di, li ëpp ci nun, danuy faral di fàtte ne, jépp jàmbaar jees fiy nettaliy baaxam ak i jalooreem yit, fenn rekk la wax jiy mujj saa su nekk : dee na te kenn xamul fuñ ko denc. Li ko dale Lat-Joor ci boppam ba ci Alburi Njaay, jaare ko ci Séex Umar Fuutiyu Taal, Siidiya Ndate Yàlla Jóob ak ñeneen, ñii kenn xamul sax fu seen i néew nekk ; ñi ci des, ñoom, bitim-réew lees leen suul, sore lool seen i dëkk. Tombuktu. Doosa, ca Niseer. Tundi Bànjagara. Àllab Ndeng-Ndeng ba ca Gaboŋ. Nga xool béréb yii ñu leen mujje gis ni ñu soree.  Ndax dañ fay jaare réer nu ba fàww ? Yàlla bu ko Yàlla def !
Sunu càggante tax na be, 1960 ba tey, amagun fib nittabaxon (estati) bu mag biy màndargaal sunub jonn, keroog bi nu moomee sunu bopp. Mënoon nanoo am sax benn bu nuy jagleel Seŋoor, ak lees ko mënti tuumaal. Xam naa, yaa ngi naan ci sam xel, yow miy jàng sama yaxal bi,  Monument de la renaissance , nag ? Bu ko defee, ma xool la ndànk, yëngal sama bopp ne la, xanaa kay du ponkal yu jagadi yooyu nga may wax. Ñooñu nga xam ne, duñ sax sëgg xool nu, sunuy bët mën a daje. Du ñooñu kay téen di xool asamaan si ñoo ma tax di wax. Nee ñu, jant bi lañuy jéer. Waaye, ñoom la rekk. Ñoo koy yëg. Dañu xamul ne, nun, amalun nu benn solo. Du lenn lu ñuy tekki ci sunuy bët te amunu benn yëg-yëg ñeel leen. Ñu nekkoon ay ñay walla ay  cachalots  ñoo bokk yem ci nun.
Bu loolu weesoo, ma jàll ci yuq wax ji. Coowal Louis-Léon César Faidherbe mi lëmbe réew mi a ma tax a yatt samab xalima ngir wax ci sama xalaat. Seneraal bu ñaaw te bon boobu, Senegaal sañ koo bëgg, di ko sargal. Muy def ak mustaasam bu sëkk boobu ak i lonetam yi may bañ a tudd. May wax mu aj sikkimam boobu ak colam gu yànj. Waxuma sax nittabaxon (estati) ak palaas yees ko jagleel ca Ndar te mu jur coow lu réy fan yii, waaye tuddeesati na nootkat ba am ngér, ab otel, ay mbedd… Bi ci mujj te gën a ràññeeku mooy pom (jàlluwaay) biñ ko tudde ca Ndar. Mu mel ni loolu doyul. Ndaxte, biir Ndakaaru ci boppam, amoon na fab nittabaxon (estati) bu fa ne woon jonn ba ci atum 1983, ci kanamu màkkaanu njiitu réew mi, méngook tey Këru-Soldaar ga fa nekk.
Bóris Jóob ci tekkig Aali Jàllo
Mamadu Jàllo :  Ndax CFA bi baax na ci njaay meek njënd mi, rawati-na bitim-réew ?
Ndongo Sàmba Silla : Déedéet. Mësu cee baax ! CFA bi du yombalal njaay meek njënd mi. Moom kay, safaan bi la koy jural. Ndaxte, boo seetloo, bi Senegaal moomee boppam ci atum 1960 ba nëgëni-sii, li ñuy wax ci tubaab sunu balance commerciale dafa deme boor. Maanaam, soo méngalee li réew miy jënd ak li muy jaay bitim-réew, dangay gis ne li muy jënd moo ëpp fuuf li muy jaay. Li Frãs fuloon dayo CFA bi moo waral laago bi.  Ndege, diisaayu CFA bi moo tax liggéey ci jafe. Te, am réew, bu dee li muy jënd bitim-réew moo ëpp li mu fay jaay, day ame ay bor yu dul jeex. Loolu moo nu sonal. Booba ba léegi, bor a ngi ci sunu baat. Danoo leb a leb ba mënatunoo fey. Seŋoor ba Maki, jaare ko ci Abdu Juuf ak Ablaay Wàdd, ku dàq a leb sa moroom nga ne kii.  Wànte Maki Sàll, sunu njiitu réew mi fi ne, moo ci raw. Te nag, jàngoro, doomu-jàngoro du ko faj. CFA bi mooy laago bi, kon, féeg noo ngi koy jëfandikoo, dunu mës a jóg ci leb. Dëgg la, réew yépp ay leb, ba ci réew yi ëpp doole ci àddina si. Waaye, benn, kenn tënku leen ba duñu mën a jaay bitim-réew ; ñaar, seen woyofaayu xaalis may na leen ñu doxale noonu seen i naal. Nun nag, CFA bi mooy sunu gàllankoor. Xaalis bi dafa am doole ba tax na say njaay du jar. Kon fooy jële looy faye say bor ?
Li nga wax dox na waar, di !
Yaa ko gisal sa bopp. Lu ni mel, ñi féete kow te ne déjj ci donkaasi gi doŋŋ lay amal njariñ. Dinañ mën a jënd lu leen neex bitim-réew, indi ko ci réew mi, jaayaat ko nu mu leen neexe. Seen xaalis di gën a yokk ak bu Farãs, askan wi moom di wéy di ndóol. Bu lu ni mel amee, dees na joxoñ baaraamu tuuma bànk yu mag yi. Ndaxte, ñoo ko sooke. Ndekete, ñoom dañuy bañ a lebal nit ñi xaalis. Maanaam dañ leen di gàntal. Li ñu ko dugge nag, du lenn lu dul sàmm yemoo (parité) CFA bi ak Ëro bi. Njiiti bank yooyii xam nañ ne, bees lebalee xaalis liggéeykat yi, muy àntarpërënëer bi, di boroom bitig bi, walla sax bépp jaaykat, li ñuy koy jënde mooy ay jumtukaay walla dund. Jumtukaay yooyu ak dund bi, nag, bitim-réew lañu koy jënde. Te, téeméeri àntarpiriis yoo jël, 30 yi walla 40 yi bitim-réew lañuy jëggaani seen jumtukaay.
Loolu jur lan, nag, ci sunu koom-koom ?
Day nasaxal walla day wàññi xaalis bi nuy bàyyi ci bànki Frãs ba, ñu koy wax ci nasaraan réserves.  Réserves yooyu, nag, ñooy wóoral yemoo CFA ak Ëro. Looloo tax bànk yu mag yi duñ sawar ci lebal liggéeykat yi.
Doo ma baal nga leeral fii ? Lu loolu joteek yemoo bi ?
Waaw, ngir sàmm yemoo boobu, fàww ñu dakkal bor yi walla ñu wàññi leen. Liggéeykat bu ci am wërsëg ba bànk yi lebal la, li ngay war a fey day takku lool. Ci gàttal daal, CFA bi day yokk say bor, xoj say liggéeykat, tere laa am i isin, tere laa jaay bitim-réew… As tuut li nu am ciy njuréef ak alal, tubaab yaa koy fob yóbbu seen dëkk ndax li ñu dippe zone franc moo leen ko may. Ndax loolu jaadu na?
–     Kon nga xam ne noo ngi ci nooteel ba léegi. Loolu yépp, nag, boo leen boolee, lenn doŋŋ lay jur : tumurànke.
– GInnaaw bi nga leeralee ni CFA bi nooteel lay biral, lan nga jàpp ne moo nu ci teree génn boobaak léegi ?
– Waaw. Laaj bu am solo nga laaj fii. May ma ma jox la benn misaal. Man, damay faral di dem bitim-réew ngir amal fa ay waxtaan ñeel CFA bi, ma ciy ànd ak gëstukati daara-yu-kowe yu mag. Waaye, saa yu ma noppee ci wax ci CFA bi, leeral jafe-jafe yi mu làmboo, tubaab yi ci seen bopp dañuy waaru ! Mbir mi da leen di jaaxal lool sax. Bu ko defee, ñu naan ma :  Déedéet kay ! Waaw yéen, lu leen tee wacc musiba bii nga xamante ne day gàllankoor seen dund ak seen yokkute ? Ana seeni àntarpërënëer ? Seen njiit yi ngeen di fal nag, lu leen dal ba ñuy seetaan lii ? Moo, ndax dungeen fippu indi saafara ci jàngoro jii ! Yéen a ngi nelaw de !  Bu ko defee ma ni waaw, Tubaab yeey wax lii…Waaye, bu dee fii ci Afrig, walla Senegaal, saa boo waxee ci musibay CFA bi, dañu la naan :  Waaw…dëgg la, CFA bi am na ay jafe-jafe waaye am na ay ngëneel itam… Nga gis ne, Tubaab yi sax, nangu nañ ne CFA bi musiba la ci nun. Waaye, ñenn ci doomi Afrig yi, walla doomi Senegaal yi ci seen bopp, ñoom, jàpp nañ ne CFA bi am na njariñ. Dafa di, ñi ànd ak CFA bi, dañu dul xalaat, walla ñu bokk ci nguur gi, teewal fi Frãs mu am lu mu leen di combal. Waaye, nag, ku waxaale sa ngor, ñu jënde ko sa toroxtaange. Loolu moo nu dal.
-Kon ci sa gis-gis Frãs a nu teg li lépp ?
– Frãs ak doomi-Afrig yi koy jàppale. Ndaxte, boo seetee, réew yi Frãs nootoon yépp, am ci ñu dul jëfandikoo CFA bi, moom seen bopp ba mu mat sëkk, te tey ñu ngi ci yoonu yokkute. Réew yooyu, bi xeex jotee, dañu jaayante ak Frãs, jàmmaarlook moom, foqati seen réew.
-Mën nga leen a lim ?
– Réew yu jàmbaare yooyu, mënees na cee lim Alséri ak Wiyetnaam. Ñoom ñaar ñépp a xare ngir afal seen askan. Nun, nag, sunuy njiit ya woon, jarul nu leen fiy tudd, doxalewuñu woon noonu. Dañu maslaa ak Frãs, mu kootoog ñoom, lal i pexe ngir gën fee mën a toog, aakimoo sunu alal. Bi gënoon a fës ci pexe yooyu nootkat bi laloon mooy li ñu dippe woon Accords de coopération. Loolu li mu wund mooy, lépp lu aju woon ci moomeelu réew yi mu nootoon, ciy loxoom lay tegu. Maanaam, njaay meek njënd mi, ak lépp lu ñeel jëflante ci diggante nootaakon (colonies) yi ak bitim-réew, xaalis bi (te muy CFA bi) ak koom-koom gi. Loolu la Frãs waxoon ne bu ci sunu njiit ya woon àndee xaatim ko, mu nangu ñu moom seen réew. Sunu njiit yi nag, ñu ci ëpp Frãs lañu jànge, foofu lañ leen tàggate, daan fa liggéeye te nekkoon fa sax dipite. Moo tax ñu xaatim loraange jooju nu topp ba sunu jonni-Yàllay-tey jii. Réew mu ci mel ni Gaboŋ, lépp lu muy def, Frãs da cee ànd.  Accords de coopération  bi mu xaatimoon ñoo ko ko yóbbe.
–Ndax am na ñu fippu, ne fàww ñu dog buumu njaam gii ?
– Lii tamit laaj bu am solo la. Am na ñu yàgg a xeex CFA bi ngir jële ko fi. Axã kay ! Du léegi la ñenn ci doomi Afrig yi tàmbalee xeex CFA bi. Xeex bi démb la woon, tey door a agsi. Te loolu boo ko waxee xel war naa dem ci Séku Ture. Ndege, moom moo jëkk a bañ CFA bi, ne dee, Gine du ci bokk. Moom Séku Ture, bañkat bu mag la woon, amaana li mu doonoon ab sàndikalist moo taxoon. Ndax ku mënoon a dajale ay nit la te bare woon i pexe lool. Waaye, ak lu xel miy màcc yépp, jataŋ ak gàllankoor yu bare yi ko Frãs daan teg, moo koo taxoon a tagatémbe. Loolu rekk a teewoon Gine génn ci. Frãs da doon dugal Gine xaalis bu bon bu baree-bare ngir yàq deru Séku Ture. Am na keneen ku ñiy wax Silwanus Olimpiyóo, njiitu Tógo la woon, nekkoon layookat bu siiw. Dafa laloon ab naal ngir wutal réewum Tógo xaalisu boppam. Jotoon na cee waxtaan sax ak réew yu mag ci àddina si, niki Almaañ ak Amerig. Bi mbir mi demee bay sotti la ko Frãs sàkkal pexe, ngem Eyademaa mu rey ko. Naka noonu, Tomaas Sànkara, jàmbaaru Burkina-Faaso ba. Nu gis ne, Frãs jenn itte doŋŋ la am : ratt réewi Afrig yi ba ñu sett, jël seen alal di ko siimee cereem.Cere jooju, nag, ku ko bëgg a xajamal mu sàkkal la pexe. Waaye, nit ñit xippi nañu seeni bët.
– De4gg la, nit ñi xippi nañu seeni bët, moo waral way-moomeel yi, kujje gi ak boroom xam-xam yi takkal pot sunu njiit yi ak Frãs. Dafa mel ni gaa ñaa ngiy deeltu ginnaaw ndax ñoo ngi wax ne dañuy bàyyi CFA bi dem ci ECO bi. Loo xam ci xaalis bu bees boobu ?
– ECO bi ?Waaw. Dégg naa ñenn ñiy xeex CFA bi naan, nanu gaaw jël ECO bi, def ko sunu xaalis. Waaye, ECO bi ci lajj lay mujj. Wolof dafa ne, ku ndóbin rey sa maam, foo séenatee lu ñuul daw. Man dama jàpp ne, CFA ak ECO ñoo yem kepp, benn baaxu ci. Dama xamul lu tax rekk mënuñu lal ab naal boo xam ne, dina jur i meññent ëllëg. Te sax, lu tax nuy déglu ñi nuy gëmloo ne sunu bëggee jëm kanam fàww nu bokkak ñeneen ñi xaalis ? Loolu du dëgg. Gàtt xel doŋŋ la ak xeebaate. Fii, ku fi gëm sa bopp, takku liggéey dinga am yokkute. Damay jël misaal ci yenn réewi Ërob yoo xam ne Senegal moo leen gën a yaatu, ëpp leen alal, ëpp leen mbooloo. Tey, ñoo ngi ci naataange te dara mayu leen ko lu dul liggéey bu jaar yoon. Kon, ku nekk mën nga  liggéeyal sa réew ba mu naat. Waxuma ni booloo baaxul. Wànte, fàww ku nekk gëm sa bopp ba noppi, liggéey liggéey bu lay amal njariñ, amal njariñ ñeneen ñi. Bu ko defee, dinañu mën a saxal garabu booloo gi, di ko suuxat ba mu màgg, dëgër, law ci biir Afrig gépp.
* Jukki bii topp maa ngi ko jëlee  sama téere bi ma tuddee Téere-woy yi te mu genn ci atum 2011 ca Almaañ. Téere bi mën ngeen ko am NDakaaru ca Librairie Clairafrique walla L’Harmattan
Ci téere bii, dañu fee tànn woyi taalifkat ak xaralakat yi gën a mag ci làkku almaa, toxal leen ci wolof. Taalifkat yooyu yépp, muy Goethe, Heine, Hesse mbaa keneen ku mu ci doon, seeni bind wër nañu àddina sépp, siiwal nañu leen daanaka ci làkk yépp. Kon, ci sunu gis-gis, yoon la te it jot na, ñu tekki seeni woy ak seeni bind yépp ci làkki réew-mi, ba képp ku jàng mën a jëriñoo seen xalaat, bég ca seen xarala, ràññee pexe ya ñu tëral ba yàtt ca làmmiñ ya ñu nàmp kàddu yuy xalam.
Gannaaw loolu nag, aw làkk wuy dund moom, dafa mel niw gàncaq rekk: soo ko suuxëte, toppatoo ko, solool ko, bu ci Yàlla àndee day law, naat! Tos giy tax làkk woowee di gaaw a sëq, meññ, mooy dëkke di ca sotti lépp lu xelu doomu-àadama di sàkk te fekk muy lees mën a jëriñoo mbaa di ci namm am xel.
Tekki bépp xeeti xam-xam, ak ci làkk wu xam-xam boobee mën a sosoo, ci sunu làkki réew mi, loolu fés na ne lu mën a am, lu war a am la.
Ndem-si-Yàlla si Séex Anta Joop da daan wax ne, am xel mooy gàtt, wante aw làmmiñ moom du gàtt. Ndax lépp lu xel xalaat ba mën koo daj, xam ko, làmmiñ mën na ko tudd. Li des kañ mooy gën a tàkkuwaat, gën a farlu ci liggéey jëmale ci làmmiñ yi ñu moom, yi ñu jégganiwul fenn, sunu maam ak maam-mataar ya, ba ca mag ñu njëkk ña, daann leen jëriñoo di ca xalaat, di ca fent, di ca léeb, di ca bind, di ca jaamu Yàlla. Kon mënu ñu leen a wecceek lenn! Te sax Wolof Njaay da ne  ku wàcc sa and, and boo toog mu toj!
Yàkkaar nañu ne daal, liggéeyu tekki bii ak yeneen yu ni mel yu am solo yu ko jiitu, dañuy gën a leeral yoon wi ñu mën a jëriñoo li ñu moomul, te du ñu sànni li ñu moom.
Jukkib-tànneef bu ni mel nag, ca ndoorteem moom, daanaka mënul a mucc-ayib. Rax ci dolli, ni ko Italiyee bi di waxe: traduttore tradittore, maanam tekki, teggi, ndax tekke ca làkk bu mu mënti doon jëmale ca beneen làkk, fàww mu am lu mu moy.
Terewul nag ci sunu jeemëntu bii, ñu def sunu kemtulaayu-kàttan ngir indi fi maanaa ak taaru kàddu xaralakat yu mag yi ñu fi toxal seeni taalif.
Xel nag moom du doy, te kuy jeem ay juum.
Goethe mooy xaralakat, fentkat ak taalifkat bi ñu gën a ràññee ci waaso Almaa yi. Goethe nag xam-xamam màcculoon rekk ci wàllu woy ak mbindu-fent yem ca, lawoon na ba yégg ci xam-xami càkkeef gi, filosofi ak yeneen xeeti xam-xam yu bare. Goethe ku jiitu woon jamonoom te ku ubbeeku woon la: ku solool lislaam la woon itam, doon jàng araab ak alquraan. Ci benn ci téere-woyam bi mu tuddee „Gànguneeg penku-sowu-jànt walla „Westöstlicher Diwan ci almaa da cay ñeel di ca bàkk diine lislaam. Goethe ba bési tey mooy xaralakat bi gëna siiw ci askanu Almaa te ay bindam daj nañu àddina sépp.
Ci talaata, 18eel ut 2020, la ay soldaar yu fétteerlu nangu nguur gi ci Ibraayim Bubakar Keyta, teg ko loxo, moom ak yeneeni kilifa ci nguur gi ak ci làrme bi. Bu dee njiiti àddina sépp a ñaawlu li ñuy woowe cëtëŋ, askanu Mali, moom, dafa bég ci mbir mi.
Ci ndoorteelu yoor-yooru talaata ji la waa Kati dégg ay soqi fetal. Ay soldaar yu mer ba futt ñoo fétteerlu, wutali màkkaanum-soldaar biñ duppe Sunjata Keyta ca Kati, nangu ko ba noppi di soqiy bal ci jaww ji. Ci lañu fatte tamit yoon yépp ba kenn mënatu faa jaar, kenn mënatul a àgg ca seen màkkaan.
BËGGUMA DERET TUURU CI SAMA SABAB. NGUUR JARALUMA KO …
Ab fajkat buy liggéeye ca loppitaanu gox ba, nee na ci mikóro France 24 :  Ay soldaar ñoo jël ay fetal ca seen màkkaan ca Kati, soqiy bal ci jaww ji. Bare woon nañu lool ba noppi mer ba futt.
Bi mbir mi tàmbalee jaxasoo, àmbasaadu Farãs ak yeneen réewi Tugal ya fa nekk daldi digal seeni mbokk ñu téye seen tànk, toog seen kër. Naka noonu, ñu daldi fomm ab tukkib kow bu waroon a bawoo Bamako jëm Pari.
Bi nguur gi jotee ci xibaar bi, Buubu Siise, njiitu jawriñ yi, génne nab yégle, di ci ñaax soldaar yi, wax leen nañ wéer gànnaay yi, ñu toog waxtaan ci jàmm. Ciy kàddoom,  yëngu-yëngu yi ñu nemmeeku dañuy biral ag xoñoñ gu yoonu. Waaye, nguurug Malee ngiy ñaan soldaar yi ñu delloosi seen xel te ànd ak dal.
Wànte loolu taxul meru way-fétteerlu yi giif. Ndaxte, ci ginnaaw gi lañu jóge Kati, def seenug gàngoor, wutali péeyu Mali, Bamako. Digganteem ak Kati 15i km rekk la. Noonu, ñu jubali dëkkuwaayu Ibraayim Bubakar Keyta (IBK) bi nekk Sebenikoro. Bi ñu àggee, ci ngoonug talaata ji, fa lañ ko fekk, moom ak njiitu jawriñ yi, Buubu Ciise ak doomam jiy dipite, Karim Keyta. Ñu boole ñoom ñépp, jàpp, yóbbu Kati. Jàpp nañu yit kilifa yu mag ci làrme bi.
Buubu Dukkure mi yor kàddu Buubu Siise, moo yëgle xibaar boobu, am way-fippu bu ko dëggal. Moom sax dafa leb turam bi muy jokkoo ak AFP :  Mën nan leen wax ne, njiitu réew mi ak njiitu jawriñ ji ñoo ngi ci sunuy loxo. Noo ngi leen jàppe, ñoom ñaar ñépp, ca kër njiitu réew mi.
Ci guddi gi la IBK feeñ tele ORTM, wax ne tekkil na boppam ndombog-tànkam. Mu ne, li mu ko dugge mooy sàmm jàmmu réew mi. Dafa ne :  Bëgguma deret tuuru ci sama sabab. Nguur jaraluma ko. Buñ demee ba ñenn ci sunuy soldaar fétteerlu, ne na fi lépp yem, ndax dëgg-dëgg mën naa ci dara ?  Noonu, mu daldi suuxal nguur gi ak péncum réew mi.
Ci ginnaaw gi, Ismayla Wage mi yor kàdduy way-fétterlu yi jël kàddu gi, wax ci ORTM ne :  Nun, way-baati askan wi, booloo ci kurél gu yittewoo muccug askan wi (CNSP), noo fas yéenee jël sunuy matuwaay ngir ëllëg.  Mu dolli ci ne Mali dina sàmmoonte ak déggoo yi mu xaatimoon yépp ci àddina si.
Ñu bare ci àddina si, ay kurél ak i boroom baat ñoo ngiy ñaawlook a naqarlu mbir mi…
Laata ñuy teg loxo IBK ak i nitam la njiiti àddina sépp ànd ñaawlu lees tudde cëtëŋ ca Mali. Muy njiiti réewi diiwaanu Afrigu sowu-jant, CDEAO, UA (Kurélug Bennoo Afrig), UE (Bennoog Ërob), Farãs, Etaasini, añs. CDEAO, moom, dafa génneb yégle, naqarlu ci lool mbir mi, sant soldaar yi ñu dellu ci seen màkkaan. Waaye CDEAO yemul foofu, ndax dafa teg Mali ay daan, tëj ay digi réewam (oto du daw, roppëlaan du naaw), naj koom-koomam ci put. Ginnaaw loolu, ci alxemes ji, amaloon nam ndaje ci ànternet bi ci njiitalu Mahamadu Isufu, njiitu réewu Niseer, ngir waxtaane mbirum Mali mi. Ci njeexitalu ndaje moomu, dañu jël ay dogal, génne Mali ci fépp fu ñuy jëley dogal, ne dinañ teg ay daan ci kow way-cëtëŋ yi nga xam ne nanguluñ leen benn dayo.
Ci wàllu boppam, Musaa Faki Mahamat mi jiite kurélug Bennoo Afrig ne ci Twitter mi ngi ñaawlu  bu baax  jàpp giñ jàpp IBK ak i ñoñam. Mu sàkku tamit ci  ONU ak ci àddina sépp ñu boole seen doole ak seen xalaat, fexe ba jàmm delsi ca Mali.  UA sax dafa mujje génne Mali ci kurélam ba keroog muy teguwaat ci yoon.
Bi ñu demee ba dëggal pétteeral gi (mutinerie), jawriñ ji yor wàllu bitim-réew ci Farãs, Jean-Yves Le Drian ñaawlu na  ba fu ñaawlu yem xew-xew bu jéggi dayo bii… , ñaaxaale soldaar yi  ñu dellu ca seen màkkaan ci saa si.  Emmanuel Macron mi jot a jokkoo ak ñenn ci njiiti diiwaanu Afrig sowu-jant biral ne, moom, ànd naak CDEAO miy dox tànki jàmm. Josep Borrel mi jiite dipolomasi Ërob, moom tamit, ñaawlu na mbir mi, teg ci ne :  …du nii lees war a faje tolof-tolof yi gaar Mali weer yi.
Peter Pham, ndawul Etaasini ñeel Sayel bi, ne  Etaasini àndul ak bépp xeetu kuutlaayug nguur bu teguwul ci yoon ca Mali, donte ne làrme baa ko sooke. ONU, moom, ci saa si la amaloon ndajem kaaraangem ba noppi xamle ne dina amalaat ndaje mu jamp ci àllarba ji te Farãs ak Niseer sàkku woon ko. Njiitalu ONU, Antonio Guterres tamit, génne nab yégle di ci wax ak soldaar yi, ne leen nañ dakkal pétteeral gi, bàyyi IBK ak i ñoñam ci ni mu gën a gaawe.
…WAAYE ASKANU MALI DAFA DOGU TE FASUL YÉENE DELLU GINNAAW
Imaam Dikko moo jëkk a tontu CEDEAO, ne leen :
Nun, askanu Mali, dogu nanu ci soppi nekkinu Mali. Noo ngi ne temm taxaw ! Danuy dee rekk, waaye dunu mës a wor askan wi. Te, nag, nun, jébbaluwun ci kenn. Rax-ci-dolli, dunu bàyyeeku mukk walla di seetaan ñuy yàq, di nasaxal ak a jaxase sunum réew. […] Jox nanu CEDEAO cër lool, nag. Waaye, askanu Malee fippu, daldi gàddul boppam xeex bi ngir fajal boppam ay jafe-jafeem. Ndaxte, mbejum kanam, boroom a koy fajal boppam. Bu yeboo, nag, ngeen nocci li ngeen di nos, teg ko ci suuf. Mënu leen noo defloo lu nu bëggul. IBK cuunewul woon rekk yem ci, dafa reyaale ay doomi Mali, ay baadoolo yoo xam ne, amuñu wéeruwaay. Kon, yéen waa CEDEAO, askanu Mali ngeen war a jàppale waaye du IBK mi askanam faloon te mujje koo jàmbu.
Imaam Umaru Jara mi bokk ci kurélu M5-RFP moom dafa leen mbalag, ne :
Ginnaaw bi nu CEDEAO beddee, na téye ngelaw li, nëbb jant bi ak weer wi boolewaale suuf seek jàww ji su ko mënee.
Bu dee waa M5-RFP ci seen bopp, ñoom, ki yor seen kàddu lii la wax :  Jàpp gi ñu jàpp njiitu réewum Mali, IBK, deesu ko tudde cëtëŋ, li am rekk moo di ne askan wi ko dénkoon yëfam a ko nangu.
Lees ci mën a jànge mooy ne askanu Mali dafa rafetlu doxalinu soldaar yi. Ci seen gis-gis, way-fétteerlu yi dañoo jëmmal seen mébét, jële fi IBK. Looloo tax sax, bi soldaar yiy jëli IBK, mbooloo maa ngi leen doon tàccu, di leen ndokkeel.
IBK MU NGI SANT YÀLLA
Ci guddig alxames gi, bésub 20eel jàpp àjjuma 21eelu fan ci ut 2020, ay ndawi ONU jot nañoo gise ak IBK ak yeneen kilifa yi soldaar yi jàpp. Ci Twitter la MINUSMA yéglee xibaar bi, ne :  Biig, ay ndawi MINUSMA yi féetewoo àqi doom-aadama dem nañu Kati ñeel seenub sas. Jot nañoo gis njiitu réew ma woon IBK ak ñeneen ñi ñu fa téye.  Waaye dara rotul ci liñ fa waxtaaneek IBK.
ABLAAY JUUF SAAR :  Li nu gën a seetlu mooy ne limu way-tawati Covid-19 day gën di yokku. Ndege, lim bi ful na 5i yoon bi mbas mi dooree ba léegi. 190i way-tawat lan amoon ca ndoorteel la, tey nu ngi ci 1115i way-tawat.
SUDAŋ : Nguur gi jël na dogal buy méngale xarafal jigéen ak rey nit. Ñaar yooyoo bokk àtte léegi.
GINE–BISAAWO :  Jàngoroy Covid-19 bi song na nguuru Gine-Bisaawo, ñetti jawriñ ñoo ko ame : njiital jawriñ li, jawriñu kaaraange biir réew mi ak jawriñu jiñ dénk wér-gi-yaram.
COVID-19: Nee ñu kenn ci sàndarm yiy aar Maki Sàll ame na jàngoro ji. Lëlees na naataangoom yi mu jot a laaleel walla jege yépp.
SIGICOOR : Lëlees na ca Kap-Skiriŋ ak Kafuntin 4i mool yu bawoo Sowaal.
FARÃS : Réewum Farãs wéyal na guuralug wér gi ba 24eel ci weeru sulet.
NDIMBAL : Kurél gi ëmb wàllu lekk ci àddina si (FAO) fas na yéene dimbali réew yi néew doole.
ËROB : Lu ëpp 1 milioŋu nit ak xaaj ñoo ame jàngoroy Covid-19 bi ca Ërob.
KONGO : Bànk bu mag bi jël nay matuwaay ngir dékku loraange yi mbas mi nar a jur ñeel koom-koom bi.
BERESIL : Nee ñu nit ñu baree bare ñoo nar a dee ci sababu mbas mi.
IRÃ NDAW : Komisaariya bu Ndaakaaru woolu na waaraatekatu Sentv bi. Ci li nu jot a fortaatu, dafa am ku ne da koo yoreel xaalis, mu kalaame ko pólis.
Mbirum ngóor-jigéen doon na lu lëmbe àddina si fi mu tollu nii, moonte dey amul jenn diine ju ko nangu, du jullit, du kercen, du yawuut. Waaye ci réewi Tugal yi moom bari na lool ñu ko daganal ci wàllu yoon ba jox leen ay àq ak i yelleef. Céy Yàlla ! Ba fii ci Afrig, am na ay réew yu ko aayewul. Bokk nañ ci Afrig Bëj-Saalum, Gaboŋ, Àngolaa, Mosàmbig, Seychelles, Bostwanaa, Kot-Diwaar, añs. Ci réew yooyu, ñaari góor mën nañ séy te dara du leen ci fekk, ñaari jigéen tamit, muy nag lu doy waar lool te ñaaw.
Fii ci Senegaal, yoon da koo tere ci lim tudde article 319 alinéa 3 du code pénal issu de la loi 66-16 du 12 février. Buñ sukkandikoo ci li yoon wax ci ngóor-jigéen, mën nañ jàpp ni réewum Senegaal daganalu ko ci benn boor, ndax kuñ ci jàpp dinañ la teg ab alamaan bu dalee ci 100.000 cfa ba 1.500.000 cfa, boole ci ay ati kaso (1 ba 5i at). Buñ fàttalikoo ci  atum 2008 ca Grand Mbao, amoon nay boroom ñaari tur yu fa doon amal takk, loolu nag, juroon coow lu réy a réy ba amoon ñuñ ci tegoon loxo ak lu tollu ci 9 ci seeni kurél.
Waaw, may laaj ndax seen kurél yooyu tamit jarul a def ab taxaw seetlu ? Aa balaa  sos kipp, dinga am ay kayit ak yenn yu la warloo ak yoon. Kon nag, am na ñu leen di jàppale ñuy def i jéego ba noppi ne patt-pattaaral ci seen ruq.
Ci atum 2014, Njiitu-réew mee ngi doon xamle ni nguur gi masul a xalaat daganal mbir mi. Ñu teg ci ñaari at mu neeti ngóor-jigéen dëppoowul ak sunuy diine te feek mu ngi jiite Senegaal, waxu daganal sax kenn du ko fi wax. Loolu waroon naa dalal xelu ñépp waaye su jëf worook wax, xel day daldi teey.
Boobu ba tey nag, Saa-Senegaal yaa ngi xeex ndax ñu bañ a caaxaane loolu ci réew mi. Ndeem du doon lu yomb, ndax dëkk bi itam dafa am yoon, waaye taxul ñu toqi benn yoon. Ñoo ngi def lu ñu mën ngir ñooñu bañ fee am doole. 23i fan ci weeru Me bii ñu génn, waa Senegaal amal nañ benn doxu-ñaxtu ngir ñu yokk daan bi leen yoon di daan, jëlee ko ci 5i ati kaso, yokk ko ba muy 10i at. Ndajem ñaxtu moomu nag, ñi ko doon amal ñooy waa Rassemblement Islamique du Sénégal, ñu tudde woon ko Valeurs Correctes. Ci jataay jooju nag, kii di Usmaan Kuta di kenn ci kurélu ndongo-daara yi mi ngi xamle ne réewum Senegal dafa wara tënku ci ay jikko yu sell. Dolli ci ne, du ñu mës a nangu ngóor-jigéen ci réew mi. Ñu gis fa itam Demba Jóob di kenn ci ñoom mu lakk raaya LGBT yi ba tax ñenn ci boroom-ñaari-tur yi nekk bitim-réew mer ba futt di tëb ak a dal ci lënd gi (antarnet bi).
Maam Maxtaar Géy di njiital ONG Jamra mi ngi xamle itam ne Senegaal réewum diine la ndax dëkk bu am 95% jullit ak 4% kercen, kenn mëneesu fee xalaat ñu fiy daganal ngóor-jigéen, na leer ci boppu ñépp. Mi ngi ñaawlu it li àmbasaad bu Canada ak bu Hollande bind bataaxal 9i kuréli góor-jigéen yi ne ci sunu dëkk, di leen xamal ne képp ku bokk ci kurél yooyu te di kenn ci ñoom, daa ñu la yombalal kayitu dëkk boobu, ku ci bëgg liggéey te am ab nal, ñu jox la xaalis boo ko mën a taxawalee. Xam nga loolu mën naa jur musiba mu réy a réy ak ndaw yii nga xam ni tukki rekk a nekk ci seen xel.
Waaye nag, dafa am lu am solo lool lu benn doktoor wax. Mu ngi tuddee boppam doktoor D – ngir nëbb ki mu doon ndax liggéeyam mayu ko muy wax ci digganteem ak ñi muy faj. Dafa ni, ku bëgg saafara jàngoro dangay jéem a xam njëkk lu ko sooke. Ci la xamlee ne kaso la gone yu barey doon boroom-ñaari-tur, fa lañuy tàmbalee xam mbir moomu ba laŋ ca. Moo ngi wax tamit ne ñooñoo ëpp ci ñi ame Sidaa te buñ ci teelul jóg du baax. Ndax seetlu nañ ni dañuy takk jabar, am ay doom. Kon, bu nu leen xamul ba mën leen a faj du wóor ci nun. Sunuy rakk walla sunuy mag lañuy séyal te wàllante bi loolu mën naa ko yombal.
Ñu ràññee itam ay kilifa diine yu mel ni sëriñ Baabakar Si Mansuur, muy metitlu tekkaaralu nguur gi, di ñaax réew mi ci def li ko war. Gannaaw loolu la waa Adheos, di kurél giy dimbali ak a xeexal boroom-ñaari-tur yi ca Farãs, ñaan jëwriñ jiñ dénk biir réew mi mu tere kilifa diine yooyu ñu teg tànk Tugal.
Seetlu nañ it ne ci weeru suweŋ bii ñu génn, benn jàngalekat bu nekk ca Tëngéej, joxe na ci benn eksame bu ndongo yu digg yi doon amal, genn kayit guy wax ci mbirum ngóor-jigéen. Kayit gi nag mi ngi ko jukkee ci Nouvelles chroniques de San Francisco bu bindkatu Amerig boobu di Armistead Maupin. Ngóor soosu di koo xam ne, dafa bokk ci ñiy xeexal boroom-ñaari-tur yi. Ci jukki boobu, genn goney yónnee bataaxal yaayam, di ko yëgal ne góor-jigéen la. Waaye yaayam jooju da doon xeex lépp lu jëm ci ngóor-jigéen. Loolu ñu def Tëngéej di lu doy waar te jaaxal ñu bari ci réew mi ndax googu càggan nekkul lu xel mën a nangu. Dafa mel ni am na ñu def lu leen neex ba noppi ne teyuñu ko, njuumte la. Ak fi réew mi tollu, lii jëfu maa-tey lay nirool. Gannaaw loolu, jawriñ bi yor wàllu njàng meek njàngale mi tekki na ndombog-tànk jàngalekat boobu ñu dénkoon tàggatu jàngalekati àngale yi.
Waaye daal, yëf yi teey na xel.
Li wér te wóor, mooy ne sunuw askan taxaw na temm ngir xeex ak ñii di bëgg a daganal xeetu ñaawteef yii. Ñenn ci ndawi réew mi ak kurél yiy xeex ngóor-jigéen nee nañ su ñu sonnulee, ñoom duñ sonn. Te yit teg nañ ci ne, góor guñ ci jàpp muy jigéen-jigéenlu rekk dinañ ko digaaleek yow. Te boo seetloo ba seetlu weer yii nu génn yépp, ndaw yi seetatuñ ci Pólis mbaa Sàndarmëri. Ñiñ ci jot a jàpp yépp dañ leen a dóor ba ñu nooy, ba noppi widewoo leen, tasaare ko ci mbaali jokkoo yi (réseaux sociaux). Loolu nag, doon lu ñépp rafetluwul, ndax am na ñu jàpp ne ci dëkk bi lañ dëkk te tuumaal leen mën naa indil ay jafe-jafe seeni njegeñaale. Waaye nuy laaj lii : ndax suturaal nit war naa yegg ba foofu ?
Ku waaruwul ci doxinu miim réew, saw doxin dina la waari ëllëg. Ku yéemuwul ci jëmu gaal gii, teeru bi dina la yéemi. Bees fobulee ci joowu yi joow ngir soppi jëmu gaal gi, nóoxóor yu ñuul yi dinañ joow yóbbu la, yaak say mbokk ak i xarit, wànteer leen ci nóoxóor yu weex yi. Su booba dinga yëngal bopp, màttu, wiccax sa baaraam naan su ma xamoon… Waaye, réccu day fekk jëf wees. Ndax dingeen bàyyee gaal gi nóoxóor yu ñuul yi, ñu joow jëme nu ca sëg ya ? Senegaal, seen gaal la, ñoom, am sunu gaal… ?
Senegaal mooy réewum diine joo xam ni, ngëm dëgg feeñu fi fenn. Bëccëg, ku la ci ne Yàlla nee na…, Yonent bi nee na…, Sëñ bi nee na… bu la fenulee ngir naxee la ko yit, guddi mi ngiy njabarlu. Te li mu koy dugge mooy liggéey nawleem, yàq diggante yi, wut alal walla nguur, walla bëgg a siiw. Senegaal mooy réewum diine joo xam ni, bés bu nekk ñu tagg Yàlla, tagg Yonent bi, sargal Mag ñu baax ñi te kenn jéemul a roy ci ñoom. Senegaal a bariy jumaa, jàkka ak i taalibe, waaye Senegaal a bariy naaféq. Senegaal a bariy xew-xewi diine ak ñiy woote jàmm, waaye Senegaal a bariy waabajiiba. Moo ! Askan wu làmboo jikkoy naaféq ak melokaanu waabajiiba ban xeetu njiit la yeyoo ? Waaw, askan wu fase ngor, gàddaay dëgg, dëddu njub, suul fullaak faayda, ban xeetu njiit la yeyoo ? Ma laajati, askan wu sol mbubbu kàkkataar, dëkke fen, wor ak sàcc yan njiit la yelloo ? Yàlla ku maandu la. Moo tax it, lu waay rendi, ci say loxo lay nàcc. Nan dem rekk…
Senegaal ngay fekk askan wu dëkke ŋàññi ay njiitam, ci diirub juróom-ñaari at, bés bu nekk ñuy xultooka ñaxtu. Waaye, bés ñëw, bésub dibéer, askan woowu tànnaat yooyii njiit, tegaat leen ci boppu gaal gi, ñuy joow, jëme gaal gi fu leen neex. Nu dem rekk…
Senegaal bokk na ci ñaar-fukk ak juróomi réew yi gën a torox ci àddina si. Dëkkuwaay bu baax amu fi, luyaas bi metti na lool, xiif ak mar ne fi ràcc di bëgg a rey askan wi, ndóol waxi noppi, ku ci feebar dee ndax ñàkk loo fajoo walla loppitaan yu rafley jumtukaay. Njàng amatu fi waxatuma laak xéy, añs. Moone de, fii ngay fekk ay njiit yiy tabax i taax yu kowee-kowe, dëkk ciy kër yu réy te rafet lool, di dawal ay oto yu yànj ba jaaxal la. Ku ci ab yoo màtt, nga jël roppëlaan, naan yaa ngay fajooji Tugal. Rax-ci-dolli, seeni doom di jànge bitim-réew, ci daara yi gën a baax te siiw, ay daara yu ndongo ya xamul naka la ñuy waxe ‘’gereew’’. Njiit yooyu, ñooy jël alalu réew mi tayle ko Tubaab yi, di pasar-pasare xaalisu askan wi, di ci gundandaat ak a ndagarwale ca Soraanoo, Garaŋ-Teyaatar, làmb ja, ci yeneeni xew walla ciy mitiŋ. Bu wote jotee, ñu jël ci as tuut, di ko jënde askan wi nga xamante ne, lu jiin Njaag a, te mooy Njaag. Waaw, ndax sagaru junni, benn piisu waks bu fuyuŋ-fayaŋ, walla saaku ceeb jar na ngay jaay sa ngor ? Nga ne ma ? Sa alal la ?
Newuma la déet de, waaye nan demati rekk…
Senegaal mooy réew moo xam ne, Njiitu-réew mi lu ko neex def. Saa bu ko neexee mu jàpp kii walla kee, dëkke fi tëj ak jaay doole guddeek bëccëg. Bu wote jotee, askan wi tànnaat ko, teg ko ci jal bi. Ngan ne ma ? Naataange la la dig ? Walla la la digati…?
Ayca nu dem rekk …
Senegaal mooy réew moo xam ne, ndaw yi amuñu liggéey. Waaye, foo leen fekk ñoo ngiy werante ciy mbir yu ñàkk faayda : film, tiyaatar walla futbal. Doo gis benn ndaw, muy góor walla jigéen, bu nangoo yedd boppam, soppi jikkoom. Janq jaa ngiy mébét doon léttkat, ñawkat, woykat walla fecckat. Ñi ci yées, dem bay cagatu naan dañuy daan seen doole. Waxambaane bi moom, di ñefe ngir doon mbër walla futbalkat. Ñi ci gën a ñàkk faayda ñoom, rusuñu doon i woykat, fecckat, tëggkati sabar wallay taasukat. Ñi ci yées, di dogaale jaamu Yàlla yi, ngir nangu seen alal. Nga ne ma ? Tëgg ak fecc ci sunu aada la bokk ? Waaw, kon daal tëgg ak fecc a nuy jëme kanam ?
Waaye baax na, nan demati rekk…
Senegaal mooy réew moo xam ne, làkku jaambur lañ fiy jàngale ak démbu doxandéem. Kenn jàngalul xale yi ngir ñu mënal seen bopp, gëm seen bopp, moom seen bopp. Waaye, dañ leen di jàngal ngir ñu doon i jaam yuy tàllal loxo. Nga ne ma ? Sunuy làmmiñ réew mënunu cee tekkee ? Yaakaaroo ne ki la wax loolu dafa laa yab ? Yaakaar nga ne teg na la nit Njaay ?
Waaye nu dox dem rekk…
Senegaal mooy réew mu bari alal te askan wi jariñoowu ko ; réew mu bariy àttekat te amul yoon ; réew mu ñépp bokk, ay sàmba-allaar aakimoo ko di ci def lu leen neex. Senegaal mooy réew mi nga xam ne, foo dem ñu ni la waa réew moomoo neex xel ! Ñoom kay, kuy wut xalaat bu rafet, gaawal ganeji fa. Nga ne ma ? Dëgg la ! Dëgg piir sax ! Fii daal, ku ëpp sa moroom doole wan ko ko. Moo tax it, ku yeboo jéem a muus, di jëfandikoo sam xel ngir jël sa wàll ci toŋ-toŋ bi. Loolu doŋŋ la, nag. Bu nu kenn rey ak wax ju bare. Politiseŋ yi loolu lañu nànd bu yàgg, kon lu may tere def ni ñoom ?
Nanu wax ak ndaw yi. Ndax kat, ëllëg, seen ëllëg la. Ndax warees naa seetaan lii di wéy ? Senegaal, seen gaal la,ñoom, am sunu gaal ? Li wér te wóor mooy, sunu gaal gaa ngi daw ni gaalu dof ci géej gu sàmbaraax. Jot na askan wi yeewu, nangu joowu yi ngir jubbanti gaal gi. Ndax kat, gaalu dof du teer, walla bu teeree yit, teeri ci loxoy nóoxóor.
Suweŋ2011, réew mépp màbbandoo wutali  Place Soweto  ngir xeex sémbub àtte bu Njiitu-réew ma woon, Ablaay Wàdd, bëggoon a jàllale ca péncum réew mi. Askan wi lànk ne : ‘’Mukk, du fi ame, dunu seetaan Góor-giy nas ak a nocci ngir taaj doom ji ci jal bi, dee moo nu ko gënal !’’ Góor-gi dellu ginnaaw, askan wi am ci ndam lu réy ba faf jële fi Ablaay Wàdd ci at mi ci topp. Keroog lanu jox Maki Sàll lenge yi ngir mu dakkal mbokkoo gi woon ci nguur gi, sàmm yoon wi, jële fi ger, càcc ak salfaañe alalu réew mi. Mu giñ ne dina doxale noonu, ba tax 25eelufan ci weeru màrs atum 2012, xol yépp féex, ñépp bég, yaakaar dekki.
Ndeysaan… Tey, biñ ci tegee 7 at, képp ku amoon yaakaar yàkki nga. Mu mel ni dañu génne cib pax, daanu cib teen. Li taxoon ñu fal Maki ak li mu dige woon yépp, dara la ci deful. Moom kay, tey la Waalo gën a aay !
Jalgati ya woon, fa woon. Jay-doole ba woon, fa woon. Ëppal ba woon, fa woon. Ger ak goreedi ya woon, fa woon.  Doxin ak waxin wu ñaaw ya woon, fa woon. Nguuru Maki Sàll gii, bu yéesul nguuru Ablaay Wàdd, tanewu ko lool. Màgget yu xubidaas, maase ak i maamam, dar ko, pexe mu bon mu nekk ñu xelal ko ko, njombe wu ñaaw wu ne ñu dugal ko ci. Yoon wi naxsaay, alal ji mu fab jaay. Kujje gi mu tëj, wote yi di lëj. Ay mbokkam la tabb, ñuy giiroo alal ak moomeelu réew mi. Askan wi dëkke xiif, ku wax mu dóor i liif. Njàng mi sax da koo beddi : lii moom, du ndongo yee koy weddi. Wér-gi-yaram gi yoom. Koom-koom gi nasax, te moo dige woon ne dina woom. Liggéey amul ci gaal gi, moo tax ndaw yiy jël gaal yi. Maki xaaj na réew mi ci digg bi, wenn wàll wi mu jox Tubaab yi, weneen wi ay mbokkam ak i goroom ak i njegeñaaleem, ñu ciy gundaandaat ak a ndagarwale. Rakkam ji nag, Aliyu Sàll, moo jël raw-gàddu gi.
Bi Maki faloo ba nëgëni-sii, jamono ju nekk ngay gis Mareem Fay Sàll di séddale xaalis bu dul jeex. Fan la ko jële ? Rax-ci-dolli, fexe na ba jëkkër ji tabb ñenn ciy mbokkam, dooleel ku mel ni Mañsuur Fay ba mu nekk meeru Ndar. Bu yemoon foofu sax, mu tane. Wànte, Maki Sàll daanaka rakk ji la def tof-njiit lu sës ci moom rëkk. Maanaam, ginnaaw Maki Sàll, Njiitu-réew mi, Aliyu Sàll, rakk ji, moo fi ëpp sañ-sañ, ëpp fi alal, ëpp fi doole. Lu tax ? May leen ma ma leeralal leen wax ji ci juróom-ñaari ponk.
Benn, Aliyu Sàll mooy meeru Geéejawaay te dëkku fa.  Ñaar, Aliyu Sàll mooy njiital kurél gi boole meeri Senegaal yi. Ñett, Aliyu Sàll mooy njiital  Caisse de dépôt et de consignation  bi nga xam ne mooy bànku réew mi, ñu denc fa lu tollu ci 200 milyaar ci sunu xaalis. Ñeent, Aliyu Sàll mooy ki ëppale wàll ci Nja-naawu Senegaal bi, maanaam  Air Sénégal International . Juróom, Aliyu Sàll day tabb ay jawriñ ak i njiit ci këri peggi réew mi. Moom sax da koy wax ci kow, ñépp di dégg, mu koy ndamoo. Juróom-benn, Aliyu Sàll moo jiite ndajem-caytu gu bànk BDK. Juróom-ñaar, Aliyu Sàll moo moom Sahel Aviationbi nga xam ne, ay  hélicoptères  rekk la yor, ñuy jaabante diggante teeni petorol yi, isini gaas yi ak dëkk bi.
Kon, Maki Sàll mooy buur, Aliyu Sàll di bummi. Weddi, gis bokku ci. Mbiru gaas bi ak petorol bi, nag, moom la BBC, tele Àngalteer bu mag boobu, siiwal ci benn filmu-gëstu bu mu génne yàggul dara. Mbir mi lëmbe réew mi.
BBC dafa yëkkati ay tuuma yu réy a réy teg leen ci kow ndoddi Aliyu Sàll ak magam, Njiitu-réew mi Maki Sàll ak Franck Timis. Li mu leen di jiiñ mooy : ger ak salfaañe moomeelu réew mi (petorol beek gaas bi) ak aakimoo alal ju askan wépp bokk. Ci benn boor, kujje gi ak way-moomeel yi di yuxoo wuub sàcceey ak a kalaame yoon. Ci beneen boor, nguur gi ak farandoo Aliyu Sàll yeek yu Maki yi di joxoñ baaraamu tuuma kujje gi, di leen dàkkentale naaféq ak ràmbaaj. Taskati-xibaar yi di ci yéy ak a yàbbi saa su nekk, fu waay nekk ñu ne la jabb mikóro, ne la : loo xalaat ci mbir mi ?. Askan wi moom, mëneesul a wax ni fii la féete ndax ku nekk am na foo far. Waaye, foo dem, mbiru petorol bi ak gaas lañuy waxtaane ak a werante. Mbir mi daal, mënees na ko méngale ak tànnbéeru dëmm, fu nekk la riir miy jóge.
Foo dem, Aliyu Sàll jàppal fii, Aliyu Sàll bàyyil fee, coow laa ngi ne kurr ci réew mi. Ndaxte, alal ji ñu wax ne moom la Aliyu Sàll ak saay-saay boobu di Frank Timis ràndal dafa takku ba jéggi dayo : 10 milyaari dolaar, maanaan juróom-benni junniy milyaar ci sunu xaalis ! Moone, Usmaan Sonko bindoon na lii cib téere lëmm, Baaba Aydara defoon na cib gëstu, siiwal ko, Keledoor Seen tamit waxoon na ci ba xoox, Mamadu Lamin Jàllo ak yenn politiseŋ yi amaloon nañ doxu-ñaxtu ngiir naqarlu lu ni mel…waaye dara. Nun danoo xaar ba Tubaab yi wax ci, nu door a nekk fii di réy làmmiñ. Ba tey, bu dee dina tax askan wi yeewu, baax na. Bu ko defee, maslaa meek waxi naaféq yi dinañ dakk. Waaw. Mbir mi nag, jeexagul ndax ñi mel ni Usmaan Sonko ak Bàrtélémi Jaas nee nañu kalaame nañu yoon ci Amerig ak Àngalteer ndax wóoluwuñu yoonu Senegaal. Rax-ci-dolli, kujje gi ak kuréli way-moomeel yu bare fas nañoo booloo, amal doxu-ñaxtu àjjuma 14 ci weeru suweŋ. Li ñu bëgg mooy Aliyu Sàll tekkiy ndombog-tànkam ngir yombal liggéeyu àttekat yi. Waaye mbir mi daa doy waar ba mel na ni du gaaw a sotti.
Njiiti Bayern Munich yi mujje woon nañ déggook yu Liverpool FC yi ñeel ëllëgu Saajo Maane. Doomu Senegaal ji di jóge Liverpool bim fa jotee def 6i at (Suweŋ  2016 ba Suweŋ 2022), amal fa 267i joŋante, dugal ca 120i bii. Talaatay tey ji la Bayern di ko dalal ngir mu amal caytu-yaram ginnaaw bi mu fa teewee ngir xaatim déggoo yi.
Lu waay xamadi xamadi xam ne Maki Sàll mooy Njiitu-réew mi. Waaw, ne askan wee ko fal ci atum 2012. Bi mu toogeek léegi nag, lu bari la dig askan wi. Waaye mel na ne bi ci ëppal solo askan wi mooy ñaari màndaa yi mu waatoon ne moom lay toog ci jal bi. Ci kow loolu, am nañu seen xel tàmbalee tey, ñu naan ngóor sii niruwul ku nar a sàmm ay kàddoom. Ba tax na LU DEFU WAXU jóg def ay jéego fekki ñenn ci askan wi ngir ñu wax seen xalaat ci ci mbir mi.
Juróom lañu te ku ci nekk lii lan la laaj :
Asalaamalekum Mamadu Jóob, jaaykat nga ci daara ju kawe jii di Gastoŋ Berse, maa ngi tudd Xari Njaay di ab taskatu xibaar ci LU DEFU WAXU.
Luy sa xalaat ci coowal ñetteelu màndaawu Maki Sàll bi ?
Maalekum salaam soxna si. Waaw, man de li ma xalaat ci ñetteelu màndaa bi, ragal pàrteem tas moo tax Maki Sàll ñemewu cee wax lu leer. Fi mu ne nii bu nee du wut ñetteelu màndaa ku ne dina jéem a wut fu mu aw. Te loolu du baax ci nguuram. Te yit, niñ fi doon coowe Karim Wàdd ak Xalifa Sàll la ko mbamb nar a toppe. Senegale yee mel noonu, kenn mënuleen a tere coow te jamono jii ñetteelu màndaa xew.
Mamadu Jóob, jaaykat Iniwérsite Gastoŋ Berse
Mareem Sog, di ndongo ci daara ju kawe jii di Gastoŋ Berse nii la gise mbir mi :
Ci sama gis-gis, ñetteelu màndaawu Maki Sàll waroon naa mën a nekk ci kow doomi-réew mi bég ci moom. Waaye fi mu tollu nii de, ñi ëpp ci ñoom rafetluwuńu liggéeyam. Ba tax na bu nee day laaj ñetteelu màndaa, coow ak fitna rekk la fiy indi. Abdulaay Wàdd jéemoon na ko ci 23eelu fan ci weeru suweŋ 2012 ngir teg fi doomam te mujjul a àntu. Man coow li ne kurr ci ñetteelu màndaa bi loolu rekk la may fàttali, du leneen.
Mareem Sog, ndongo ci iniwérsite Gastoŋ Berse
Ngiraan Njaay ndongo ci Gastoŋ Berse : Ci sama xalaat bu gàtt, jàpp naa ne ñaari màndaa doy nan sëkk ndax dara la fi deful bi mu toogee ci jal beek tey. Ndax jamono jii yaakaar naa ne réew mi soxla na leneen lu-dul ay TER walla ay kër yoo xam ne du  ñëpp a am dooley dëkk fa. Naam mbébétam ci réew mi rafet na waaye na may ñeneen ñu wane seen mënin ndax kat nguur noonu lay doxe,  mënoo loo sumb rekk eggale ko.
Ngiraan Njaay, ndongo ci iniwérsite Gastoŋ Berse
Moktaar Jàllo, eñseñeer ci wàllu soŋ :  Coowal ñetteelu màndaa bi bari na lool. Waaye lépp Njiitu-réew mee ko waral. Ndax keroog ba muy jàkkaarlook askan wi ca 31elu fan ci weeru desàmbar 2019, la waroon a wax lu leer. Waaye defu ko, mu mel ni yëf yi ńoru ko. Fi mu ne nii gën na noo réeral. Li ci des mooy ñaan Yàlla mu delloosi xelam ba mu yem ci ñaari màndaa yi ko àtte ndeyu réew mi may. Su ko defulee, réew mi dina yëngu te loolu kenn ñaanu ko Yàlla.
Paap Aamadu Siise, minise almiñom :  Netteelu màndaa, yaakaar naa ne mën naa war a ne. Ndax, keneen ku ńu fal it day sumb liggéey bu bees. Te su nu waxantee dëgg, gisuma ku fi mën a wuutu Maki Sàll. Kon li gën mooy mu def ñetteelu màndaa ngir yeggale liggéey bi mu tàmbali ci atum 2012.
Paap Aamadu Siise, minise almiñom
Jàpp naa ne pólitig du liggéey, jàngale mooy sama liggéey  (Isaa Sàll)
Isaa Sàll, ab wutaakon la ci wote palug njiitu réew mi ñu dégmal, bésub 24eelu féewaryee. Moom, nag, mébétam mooy bett nit ñi, ni pàrteem bii di PUR bettee woon ñépp ci wote ndawi Péncum réew mi. Dawalkatu roppëlaan, kàngamu xamtéef, njiitu daara-ju-kawe… Ñett a ngoog ci fukki mbir yees war a xam ci Isaa Sàll.
1. Ñaari melo -nëtëx, weex- ak ñaari picc
Isaa Sàll moo jiite pàrti bi ñu duppe PUR. PUR, nag, meloy nëtëx ak weex, ak ñaari picc yi lees koy màndargale. Isaa Sàll ku jar a bàyyi xel la. Ndaxte, moo nekkoon mbetteel ci wote ndawi Péncum réew mi yiñ fi amaloon ñaari at ci ginnaaw, doonoon ñeenteelu pàrti bi ëppoon i baat ci Senegaal. Ndege, amoon na 155 000 baat, maanaam téeméer boo jël ci pal googu, lu jege juróomi nit PUR lañu sànniloon kàrt.
2. Ndoorteelu Isaa Sàll ci làngu pólitig gi
Guléet Isaa Sàll bokk ci palug njiitum réew. Waaye, ku fàttaliku jaar-jaaram, dinga gis ne jotoon naa bokk ciy wote. Waaw, Isaa Sàll nekkoon na fi Njiitu ndajem diiwaanu Fatig ci njeexitalu atiy 1990. Ginnaaw loolu, askan wi wóolu woon na ko ba fal ko dipite ci atum 2017.
Isaa Sàll ab taalibe Séex la. Mi ngi bokk ci daayira  Mustarsidiin wal mustarsidaat  te mu tekki ci wolof Ndajem góor ñeek jigéen ñiy sàkku yoonu njub. Kon mënees na ne mbootaay moomu, saxal jëf ju baax a ko tax a jóg. Daayira ji, nag, ci tarixa tiijaan la féete, te ay taalibeem ci seen yar ak teggin lañu bëgg ñu ràññee leen. Ku sukkandikoo ciy waxi Isaa Sàll ci boppam, téeméer boo jël ci waa daayira  Mustarsidiin wal mustarsidaat , juróom-ñeen fukk yi -90%- ci PUR lañu bokk. Looloo waral, xam naa, ñenn ñiy jaawale pàrti beek daayira ji.
Waaye taskati xibaar yu bare biral nañu ne, diggante Isaa Sàll ak Sëriñ Mustafaa Si xaw naa xajam jamono yii. Sëriñ Mustafaa Si, nag, mooy kilifay daayira ji, rax-ci-dolli am na ñu naan mooy njiitu PUR. Waaye, Isaa Sàll moom weddi na loolu ba tëdd ci naaj wi. Nee na tey la seen diggante gën a ritax te sax, li Sëriñ biy jëflanteek moom, du ko jëflanteek keneen.
Juróom-benni at a ngi nii bi Isaa Sàll amee lijaasa dawalkatu roppëlaan. Looloo ko may mu bokk ci aéroclub bu Ndakaaru. Saa yu ko ko jotam mayee, Isaa Sàll a ngi dawal ay roppëlaan yu ndaw te mën a yab ñeent ba juróom-benni nit. Bu ko defee, muy doxantu ci kow asamaan si, tey mu tiim Ndar, ëllëg mu tiim Kaasamaas.
Isaa Sàll mi ngi jànge ci liise Charles de Gaulle bu Ndar. Waaye Iniwérsite Séex Anta Jóob bu Ndakaaru la ame lijaasa bi ñuy wax DUT ci wàllu électronique. Ci la deme Amerig, daldi fay am lijaasa  doctorat  ci wàllu xamtéef, maanaam  Informatique , ci Iniwérsite George Washington. Bi mu dellusee Ndakaaru, ci la tàmbalee liggéey ci mbirum xamtéef ci  Météo Sénégal  laata muy bokki ci  Centre régional africain de technologie  te gàttal bi ci nasaraan di joxe CRAT.
Jàpp naa ne pólitig du liggéey, jàngale mooy sama liggéey.  Isaa Sàll jàngalekatu xamtéef la. Iniwérsite bi mu sos ci atum 1998 tey njiit li,  Université du Sahel , bokk na ci gën a siiw ci Ndakaaru. Tey jii, lu mat 1 500 ndongo bindu nañu fa te ña fay jàngale tollu nañ ci téeméer ak lu teg.
8.  Parrainages  yi
PUR ab pàrti bu am cëslaay la, te yit bari nay boroom xam-xam yu ci bokk. Looloo tax mu def liggéey bu rafet ci parenaas yi ba rawoon sax ay naataangoom.
Isaa Sàll mi ngi juddu ci atum 1956 ca Taatagin, dëkk bu nekk ci diiwaanu Fatig, dande ko 20 kilomeetar doŋŋ. Kon, Isaa Sàll ak Maki Sàll, ñoo bokk seen Fatig, fa lañu fekk baax. Waaye dawalkatu roppëlaan bi mage na eñseñeer bi juróomi at.
Ni ko ay moroomam defe, Isaa Sàll wone na laabiir ñeel Xalifa Sàll mi ñu nëbb jant beek Kariim Wàdd, di ñaari wutaakon yi ñu seppi ci wote palug njiitu réew mi. Ndaxte, moom Isaa Sàll nee na, nguur gi dafa kootook yoon ngir xañ ñaar ñii seen àq ak seen yelleef.
Kafrin, Fatig ak Kawlax am nañu gan fan yii weesu, gannaaw bi njiitu réew mi Maki Sàll doon wër dëkk yeek gox yi ngir saytu mbeyum ren, boole ci waxtaan ak baykat yi. Maki Sàll di rafetlu ni àll bi ne jópp, wone it mbégte ci taw bu bari bi rot, bokk ci li naataal gàncax gi.
Mi ngi ñaax itam boroom alal yi ñu geestu mbey mi ak jur gi, ndax bey ak sàmm bokk na ci li gën a gaaw a suqali koom.
Beykat yi nag, ñi ngi fàtteli njiitu réew mi ne dige, bor la, moom mi leen dig ay jumtukaay, xarala ak i masin yu bees ngir yombal seen liggéey.
Saa buñ tuddee réewum Kibaa, ñépp daldi fàttaliku njiitam lu ràññeeku la : Fidel Castro. Waaye, xel yépp dañuy dellu 60i at ci ginnaaw, jamono ju leen réewum Amerig daan xoqtal. Ràññees na réewum Kibaa yit ci wàllu wér-gi-yaram. Ndege, am na ciy doomi Kibaa yi ay fajkat yu mag a mag. Te, ñooñu, kenn ci àddina si sañul a werante seen xam-xam ak seen xarañte.
Weddi, gis bokku ci. Kibaa waneetina mën-mënam. Lu tollu ci 52 doktoor la yónnee réewum Itali mi nga xam ne, deele na nit ñu baree bare ci sababu mbasum Covid-19 mi. Dafa di, doktoori Itali yi ci seen bopp ñoo demoon ba tële ndax way-tawat yu jéggi dayo. Ndeysaan, am na sax 14i doktoor yu ci ñàkke seen bakkan.
Laata ñuy dem Itali ngir walluji leen, doktoori Kibaa yi dañu def benn portale bu rànneeku. Bi ñu koy def, nag, ñenn ñi dañoo téyewaale benn nataalu Fidel Castro. Boo leen gisee, ñoo ngi ànd ak sag bu réy. Mu mel ni dañuy ndamoo nataal bi, di ko furloo ñeel seen nooni démb yi. Bu dul woon mbasum Covid-19 bi fatt xel yépp fi mu ne nii, foto bu ni mel doon na jur coow lu réy a réy ci àddina si. Waaye, wolof nee na, gumba tal na leneen lu dul tëb i teen.
Kii di Fidel Castro, daa teeloon a xam ne, am réew, bu bëggee mucc ci nootaange, fàww ña fa nekk bëgg ko ba fu mbëggeel yem. Ndege, naw sa bopp, bennoo ak muñ ñooy cëslaay yiy dooleel am réew. Bu ko defee, dina mën a dékku képp ku koy xeex, ak noo mënti tollu. Tànk yooyu la Fidel Castro daan dox. Moo tax, dafa fullaaloon li askan wi soxla te muy lu mënta ñàkk : njàng meek njàngale mi ak wér-gi-yaram (paj mi). Kon, réewi Afrig yu ñuul yi Farãs nootoon mën nañoo roy ci Kibaa ak Fidel Castro. Ndaxte, jooytu ak yàccaaral yiñ nekke du leen jëme fenn.
Mbooloo fajkat mi Kibaa yabal Itali, nag, dafa rax ay nit yu bokk ci xeet yu bare. Moom kay, na réew ma bindoo rekk la mbooloo mi mel. Mu tey ko am déet, réewum Kibaa ngi jàngal doom-aadama yépp, ak fuñ mënti nekk, njàngale mu réy te am solo. Njàngale moomu, dees na ko jagleel way-boddiy(racistes) àddina si. Ñooñu nga xam ne, jàpp nañ ne ñoo gën ci mbindéef yi. Ñooñee ànd ak mbañeel gu jéggi dayo ñeel nit ku ñuul ; ñooñee di tëj seen i réew, di ko aaye Móodu-Móodu yi walla di leen fa xoqtal ak a bugal mbugal yu metti guddeek bëccëg. Dañ koy wax te dee, Itali ci réew yu siis yooyu la bokk. Waaw sax de, réewum Itali mi mbooloo Kibaa mi rax ay nit ñu ñuul dem walli ko !
Boo janook sa tele di gis doktoori Kibaa yeek boroom der yu ñuul yi ci nekk, nit ñu weexi Itali yi di leen tàccu, dangay yéemu ci Yàlla, naan déedéet kañ ! Ñii nga xam ne, gaawu walla dibéer ju nekk, ñuy yuuxu ay yuuxiy golo, di xas, di saaga ak a tuutal futbalkat yu ñuul yi ci seeni estaad… Mbaa du dañoo fàtte xaat ne weer yii weesu rekk ñoom ñoo doon filme ak a ñaawal Paate Sabali, doomu Gàmbi bi doon lab ci dexug Weniis gi, lànk ne duñ ko dimbali ? Xalaas !
Moone de, ndaw yiy jël i gaal ni Paate Sabali, duggewuñ ko lu dul daani seen doole Itali ngir dundal seen njaboot. Nde, xéy amul ca réew ya ñu bawoo, dund gi jafe fa lool, njiit ya fa nekk dëkk ci ger, càcc ak bunduxataal askan wi. Rax-ci-dolli, njiit yooyu, dañuy jaamu réewi sowu yi, rawatina Farãs, di leen jébbal alalu askan wi ci anam bu ñaaw a ñaaw, koom-koom gi jaare fa nasax. Loolu la ndaw yiy daw, di wutali réew yu mel ni Itali. Tey, Itali googu, réewi Ërob yeek yu OTAN yi dañ ko dummóoyu. Bu weesoo Siin ak Riisi, Kibaa rekk a fullaal wooteg wall gi mu woote bi mu demee ba jàq lool. Amaana réewum Itali jóge fi xam ne nit, nit mooy garabam tey gën a fonk ndawi Afrig yiy fëg ci buntam.
Nu jeexale ko ci ne, li àddina sépp war a jàng ci mbasum koronaawiris mi mooy ne, nit ñépp benn lañu, warul am xàjj-ak-seen. Muy jamonoy mbas, naqar, tiis walla jàmm, ñépp war a doon benn, joxante cër. Lii lanu mbasum Covid-19 bi fàttali ci anam yu metti. Amul réew walla xeet wu ci mucc. Fu nekk nee na fa saraax, daaneel fa ku weex ak ku ñuul, boroom alal beek baadoolo bi, ñi siiw ak ñi siiwul. Booy seet sax, danga naan dafa singali kilifa yi gën a mag ci àddina si. Moo tax, képp kuy nit, war ngaa fàttaliku kàdduy Martin Luther King ya. Dafa ne woon : War nanoo jàng a dund ni ay doomi-ndey, bu nu ko deful, dinanu dee nun ñépp niy tuut-tànk yu seen xel desee mat.
*Boos Ndóoy bind na ci nasaraan ñeenti téerey xeltu yu am solo, ñu mën cee lim ‘’L’énigmatique clé de l’immigration’’ ak ‘’L’Etat déballe tout’’. Boos Ndóoy doomu-Senegaal la, dëkk Monreyaal ca Kanadaa, di fa liggéey.
Senegaal gépp amoon na fiy yëngu-yëngu, réew mi jaxasoo, yëf yi doy waar lool, yegg sax fu ko kenn foogul woon. Ñii seen i bakkan rot ci, ñee am ciy gaañu-gaañu yu metti, ñale ñàkk ci alal ju bari. Ginnaaw ba mu jógee Section de Recherches bu Kolobaan, Usmaan Sonko amal na waxtaan ak waa réew mi  ci 8eelu fan ci weeru Màrs. Waxtaan woowu nag, dara waralu ko woon lu dul mas-sawu leen ci yi fi jot a xew, xamal leen itam ni mook ñoom a bokk naqar.
Lu Defu Waxu>, seen yéenekaay ci kàllaamay Kocc a ngi leen di baaxe ci ñaareelu xaaj bii, ay kàddoom na mu leen yëkkatee keroog jooju.
Nu war nag di waxante dëgg ndax Maki Sàll, li ko bewloo, bokk na ci nun waa Senegaal, ñenn ci nun waa Senegaal. Bala maa dee ñu naan ku xareñ la ci pólitig. Ndaxte yow mën ngaa dal ci sa naataangoo, mën ngaa ko kompaloo, mën nga koo jënd, walbati ko ba suy waxati du xam li muy wax lu mu doon ; loolu mooy xareñ ci pólitig? Nun, lin soxla mooy ku xareñ ci ni ñuy yoree réew ; koo xam ne, suñ la dénkee réew, nga defar réew ma. Xarañ ci pólitig dëgg mooy liñ la dénk, nga liggéey ko ba soo ne woon sama ñaareelu moomeel jeex na, maa ngi dem, ñu ne la bàyyiwuñu la. Juróom-ñenti ati Maki Sàll yi, li fi am, masul a am ci Senegaal. Ñaata naataangoom la tëj, ñaata la faagaagal? Loolu ba kañ? Loolu nag, la nu mënatul a nangu. Te nag, lii mu def, dañ koy tudde ci Tubaab wor wu réy. Maanaam wor wi gën a réy ci wor yi mën a am. Ndax moom bi ñu ko falee dafa teg loxoom ci sunu ndeyu sàrti réew mi daldi waat, ne waat naa ne dinaa tënku ci ndeyu sàrti réew mi, dinaa nekk ci bëgg-bëggu askanu Senegaal. Li mu def wuute na. Ku dem ba yow nga wéet kunduŋ ak say juróomi nit, saw askan janoo ak yow, nga am sañ-sañu yónni jawriñ bu ñoradi bi, mu ne sa askan woowu yépp ay terroristes lañu, askan woowu wépp dafa am ñu nekk seen ginnaaw di leen jox xaalis. Ndaw yii dañoo mas a gis ku leen jox xaalis ? Taxaw saaga sa askan wépp, wépp. Yow doŋŋ ci sa pale ; tey boo ñëwee ci péey bi, moom kenn ak paleem, moom cunduŋ, askan wépp nekk fii. Su dul woon takk-der yi nekk sunu diggante, tey jii ay bagaasam dañ koy for. Loolu mooy wor wu réy ndaxte liñ ko joxoon ci ay jumtukaay du woon ngir muy comploter ay naataangoom.
Dama wax tey, ñu ne ma contrôle judiciaire, waratoo wax ci mbir mi, ma ne àttekat bi : Su ngeen ci waxee ma wax ci. Ndax, ay mbir amoon nañ fi : mbirum Xalifa Abaabakar Sàlll gis nañ   ko, mbirum Karim Wàdd wax nañ ci. (…)
Waaye, damay gaaral waa Senegaal. Wallaahi, dama ko waat, Wallaahi lañ ma tuumaal bu amoon, duma nangu benn doomu-Senegaal di ci am xoosu-xoosu, waxatumalaak bakkan di ci rot. Ndaxte bu boobaa, duma yem ci liñ ma def rekk, damay doon reykat ; kon doon na mel ni ñi ci faatu tey, man maa leen faat, duma nangu di am àq ak sama kanamu Boroom. Ñaawteefu Maki Sàll la ak ñi mu bokkal mbir mi.
Ba tax nag, ñu ne : Njiitu-Réew, am na loo xam ne, du sa sañ-sañ. Amul Njiitu-Réew moo xam ne, war naa féewale askanam, di féewale nit ñi, ñuy jàmmaarloo, di xuloo walla di xeex ; amul Persidã boo xam ne, war naa jiite ci coxor, ci bañ nit. Ndaxte, ku àndul ak yow rekk nga ne kii tey ma faagaagal ko. Loolu du Njiitu-Réew. Te nun ñépp, nan ko ci bañ a jàppale, ndaxte kàdduy mbañeel, léegi lay door a am Senegaal. Tey laay door a dégg Senegaal ñu tudd waaso nit ci pólitig, walla ñu tudd ngëm-ngëmam ci pólitig. Loolu, nun ñépp, kenn waru koo nangu ; te di ci woo ñépp nag, te di ci boole media yi. Nun ñépp nanu góor-góorlu. Wuutale ay porogaraam, ay naal ak ay xalaat, nangu nañ ko. Waaye def ay porogaraam ngir rekk ay nit ñëw di saaga nit, di ŋàññ nit, di wax ci moom loo xam ne du dëgg subaak ngoon, mu yor njaboot, am ñu ko bëgg, yor ay militaŋ, loolu mooy taal am réew…
Nanu delloosi sunu xel, mbir mi sottante xalaat la, wuutale ay xalaat, ay porogaraam la, waaye du xeex ak kujje gi. Kenn ku ne deram rekk la am, waaye xéy suba ba ngoon, jóg di wax ci nit, di wax ci nit, di wax ci nit, tam ko dëmm, wax ciy mbokkam, wax ciy waa-juram, loolu amu fi woon ci Seŋoor, amu fi woon ci Abdu Juuf, amu fii woon ci Ablaay Wàdd ; mu ngi door a am, te dafa war a dakk. Maki Sàll moomul réew mi. Nun ñépp noo war a jël sunuy matuwaay. Te lii, defe naa buñ ci jógee dina doon njàngat ci nun ñépp. Ndaxte maa ngi seetaat porogaraam yi, dàŋŋaaral bi wàññeeku na. Ndax waroon nanoo toog ba agsi fii? War nañ cee jël ay njàngat. Ku ñu dénk réew, ñii nga xam ne ñooy say takk-der, nga xam ne kaaraange réew mi moo leen tax a jóg, waruloo leen teg ci yenn anam yi.  Ndaxte takk-der yi ma gis, ñoo gën a am lu leen naqadi fi nu tol nii ; ndax xam nañu ni ki ñuy dóor seen rakk la, xam nañu ni ki ñuy gaañ seen rakk la ; koo ci wéetal; xolam seddul. Ku ñu jox réew war ngaa moytu loolu.
May sargal nag Sàndarmëri Senegaal, ci seen mën-liggéey, ci seen sago. Man dama leen a mujjee naw. GIGN, bés biñ may jàpp ba tey biñ may delloosi ma dem noppaliku, ci seen loxo laa nekk. Brigade de Recherches, noonu. Ngalla waay bu nu caaxaane sunuy institutions (campeef). Kenn musu ma sax bëmëx, kenn musu ma xoos. Kon ñooñu, ku am ñu mel noonu, àddina sépp ñee na ñu ko, ngalla waay Maki Sàll bul yàq sunu réew. Sàndarm boobu gaañu démb, ci GIGN yi ma yoroon la, di liggéeykat bu mag a mag a mag, ku bëgg réewam, tiitaru Senegaal la ; ñeewant bi mu amoon ci ñi mu doon sànni gërënaad bi, moo tax mu téyéwaat ko, moo yàq loxoom tey. Kon yooyu dañ ciy bàyyi xel, te gëm naa ni, ni mu amee ci sàndarmëri la amee ci yeneen tàkk-der yi. Kon waay-pólitig yi buñu yàq sunu diggante, nun waa Senegaal, waaye it sunu diggante ak sunuy campeef, rawatina sàndarmëri, xare bi, pólis ak leneen ak leneen.
Di wax tamit ni, Maki Sàll mooy ndeyu-mbill gi ci li xew nii ci réew mi ; te loolu dunu ko bàyyi mu jàll. Maki Sàll amul màqaamay jiite Senegaal tey jii, amu ko ! Amu ko woon démb tey doog a ñëw. Ndax man bokk naa ci lawax yi nga xam ne, bi nu génnee ci 2019, maa waxoon ñetti lawaxi kujje gi, ne leen sama ngëm-ngëm du nañ génne xale yi, mooy duñ ko jàppe ni Njiitu-Réew mi. Mooy persidã ci kanamu Yoon waaye amatul màqaama bi. Defe naa mennum man ci lawax yi, maa ci yor taxawaay boobu ba léegi. Musuleen maa dégg mani ko Persidã Maki Sàll. Maki Sàll laa koy wax ndaxte màqaama Njiitu Réew amu ko, dafa mbuxum wote bi. màqaama boobu nag, li ci desoon lu tuuti, moo fi nekkatul. Kon su nu nekkoon ci yenn anam yi, Maki Sàll dañ ko waroon a wacce tey jii. Su nu nekkoon ci yenn anam yi, waaye, foofu nag laa bëgg askan wi dëglu ma, nanu dëgloonte bu baax a baax a baax. Ndaxte, loo gis rekk teey ak dal daf cee baax. Benn, bu kenn dem pale ne Maki Sàll day wàcc ci anam yu ko neexul, ndaxte loolu baaxul ci demokaraasi, fi mu mën a jëme réew mi du baax. Moom, bu xoolee boppam ba xam ne amatul màqaaamay jiite Senegaal, mu ne jóg naa man, bàyyi naa, na askan wépp jóg tàccu, nu waajal sunu wote, ñi war a dem, dem jàmmaarloo. Wànte, bu ko deful, nanu ko gunge ba màndaam jéex.
Ñaareel bi, yenn boroom xam-xam yaa ngiy wax  gouvernement d’union nationale. Nun de, sama bopp laa mën a waxal ak ñi ma àndal, bokkunu, jegewunu benn xeetu guwernmaa bu Maki Sàll. Ndaxte, dañ koo nawloowul bay mën a ànd ak moom ci guwernmaa. Ndaxte koo dem ba ne dafa wor, waratoo wéy di ànd ak moom ci guwernmaa.
Léegi nag mu des, li ma bëgg waxtaaneek waa Senegaal :  coppite bi, révolution, am na ba noppi, kenn mënautu koo téye. Bu ñu ne woon coppet Usmaan Sonko yóbbu, walla ñu def ko Dëkurwaa walla ñu def ko Séex Tijaan Jéey, walla Xalifa Sàll, ku mu mënti doon, du tee, ñii ma gis nii ci ndaw ñi, kenn mënatuleen a téye. La révolution est en marche, te gën cee yàgg, 2024 nu mottali ko. Li ci des mooy, nanu bañ a def njuumte yi nga xam ne réewi Afrig yu bari def nañ ko fi : mooy, dañuy def seen coppite, révolution, ba egg ca cëppaandaw ga, mu am ñu ñëw ne ko coppet, rawatina nag xare yi. Ndaxte, réew am na fu muy tollu, xare bi day jël nguur gi. Te ñaare, xare, day am yeneen réew yu am doole yuy jël seeni nit waajal leen ngir ñooñu jël réew mi. Bu nu sàgganee ba xare jël réew mi, lépp li nu doon yóotu ak di ko nas dinanu ko ñàkk. Moo tax ma ne syndrome malien baa ngi nii. Keroog ba ñu defee seen coppite  bay waaj a egg, ñu ne xare ba génn na, ñu topp ci chars de combat yi di tàccu, laa ni mbir mi jeex na, ñàkk nañu, ak feneen ak feneen ak feneen.
Moo tax coppite gi am na ba noppi. Maki Sàll mënautu koo téye, kenn mënu koo téye. Kon nan ko gunge ndaxte pexe dafa baax ci lu ne. Du lépp nag lañuy wax ci tele, waaye sunu warugar nun ñépp, askan wi, mooy nan ko gunge ba nu egg fi nu bëgg a egg. Waaye nag, loolu tekkiwul ni, danoo firi Maki Sàll rekk di ko seetaan. Nuŋ koy gunge mooy, danu koy tënk ci wenn doxalin ginnaaw-si-tey. Ndaxte loolu la askan wi bëgg.
Askan weey dogal tënk ci dooleem. Tënk boobu nag, bokk na ci :
– Benn lu nuy exiger la, bu ci njëkk mooy ñii nga xam ne seen bakkan rot na ci mbir mi, te muy ki ko def, moom Maki Sàll, nañu jox ndàmpaay seeni njaboot. Te ñu ubbi lànket bu tënku- wul ndax ñu xam ku tiire ak kan moo rey. Te itam, dinanu yóbbu mbir mi ci Cour Pénale Internationale mu àtte ko. Ndaxte, yii, ay crimes contre l’humanité lañu, te ci nguuru Maki Sàll la xewe fii ci Senegaal.
– Ñaareel bi, mooy ñi ci gaañu, dañ leen war a jox ndàmpaay, ñuy civils walla diy takk-der, jàppale leen ñu mën a faju ci ni mu gën a rafete ;
– Ñetteel bi, mooy ñi ñu jàpp ndax seen taxawaay ci pólitig bi, na leen Maki Sàll bàyyi ci ni mu gën a gaawe.
– Ñenteel bi mooy, bis niki tey dootunu nangu Maki Sàll di bunduxataal ñi àndul ak moom ak jaambur yi, di leen wattu, di leen déglu ci lu ñu yëgut, saa su ne.
– Juróomeel bi mooy, ñi nga xam ne ay sàmbaa-bóoy lañ yu mu jël, jox leen xaalis, ñu yor ay jaasi ak i fetal, nañu def lànket ba xam ñan lañu, jàpp leen, jébbal leen Yoon, ñoom ak ñi leen yónni.
– Juróom-benneel bi mooy, Maki Sàll, bëgg na ko, bañ na ko, dina fexe ba ñu mën a dem ci ay wote ni mu gën a leere. Ay wuruj fichier électoral jeex na ci Senegaal. Yor say kar-dàntite ne duma ko jox ndaw ñi ndax ànduñook man, jeex na ci Senegaal.
– Juróom-ñaareel bi, mooy, ci ni mu gën a gaawe, foog ñu amal wotey gox-goxaan yi, doomi-Senegaal yi tànn seeni meer. Na Maki Sàll amal it wote dipite yi ci atum 2022, doomi Senegaal yi tànn seeni dipite, jox seen bopp Péncum ndawi réew miñ bëgg. Waaye dina doxal it ci atum 2024 wote ngir tànn njiitu réew mi ci ni mu gën a rafetee. Lii, lenn rekk moo ko mën a gàntal, mooy mu dem ba xam ni moom, jiiteetul Senegaal, amatul màqaama bi, mu ne bàyyi na,  ñu amal ay wote lu jiitu 2024.
– Juróom-ñetteel bi mooy, na Maki Sàll delloo ñi mu ko xañ, seen àq ak yelleef ci pólitig : benn ci Xalifa Abaabakar Sàll mii, ñaar ci Karim Wàdd. Maki Sàll mooy tànn kuy lawax ak ku dul lawax, loolu jeex na Senegaal.
– Juróom-ñenteel bi mooy, moom Maki Sàll, na taxaw jàkkaarlook waa Senegaal yépp – amul lu ma neex laay def, walla du waaw du déet ; fii déet rekk moo fi am – ne ñetteel  sax dootuma ko tudd waxatumalaak ñetteellu moomeel. Atum 2024 Maki Sàll du nekk lawax ci Senegaal.
Lii lépp nag dafa am lu mu àndal, may ñaan askan wi, rawatina ndaw ñi, sunu taxawaay bii, bu mu wàcc mukk nag. Tey lanu war a gën a taxaw. Kenn ku ne ci nun am na sañ-sañu jëfandikoo àqam bi nga xam ne ndeyu sàrti réew mee ko ko may ni : man duma nangu ku ma noot. Loolu ngeen def tey jii, loolu ngeen def fan yii yépp weesu. Nu wéyal taxawaay boobu. Waaye, na doon taxawaayu jàmm, ndaxte dafa am lu Maki Sàll foqati woon ci nun : kenn amatul woon sago def mbooloo. Tey, won nañ ko ni mu bëgg ko mu bañ ko danu koy def ndax ndeyu sàrti réew mi moo nu ko may…..
May wax nag, ginnaaw ba ma waxee ci Maki Sàll, may woo nun ñépp, nun ñii ñépp di ay way-pólitig ; askan wii, yelloo na ay way-pólitig yu mat. Nun ñépp amatunu sañ-sañ ci yenn yi, nanu sargal askan wi, nanu ko delloo màqaamaam, nanu ko waat nun ñépp ni, askan wi rekk moo nu ñor ; kenn newu fi di def pólitig ngir xaalis booy am ; ku bëgg ay milyaar, uti ko feneen. Waaye pólitig jaamu sa askan la, yaa ciy sonn, dugal ci sa alal, ñàkk ci ba dee, waaye waroo foog ni, ci pólitig ngay ame milyaar. Kon, nax nga sa bopp. Loolu dafa war a dakk ci Senegaal.
Man dey, man Usmaan Sonko,  tuuti naa lool ci kanamu askan wi. Gisuma lan laa def ba askan wi daj li mu daj ci nun. Kon nun it, nanu waat ni, bis niki tey, dinanu am doxalin wu yees. Ndaxte réew mi yomb naa defar de. Bii yoon, war nanoo jublu ci doxalin wu bees. Su dee nag, danuy ŋàññ ñi fi nekk ba jële leen fi, ñëw def lañu  daan def walla lu ko yées, defe naa ne, askan wi day, mujj génn ci nun ñépp. Ngalla waay nañ ci góor-góorlu.
Ma yokk ci benn poñ. May sànni ay kàddu jëmale ko ci Kaasamaas, ci mujjeelu yoon wi. Samay mbokk laay waxal, walla ñenn ci samay mbokk, ndax Yàlla may na ma ma bokk fépp. Ak lu nit mënoon a jàpp ba tax nga dugg ci àll bi, jàpp ni dañ laa xeeb, jàpp ni dañ laa boolewul, jàpp ni citoyen de seconde zone nga, boo xoolee li xew tey ci Senegaal, dinga xam ne loolu amut. Ndax, ginnaaw ba ma doonee doomu-Senegaal, doomu- Kasamaas laa. Waaye ñii ñépp jóg taxaw, muy Tuubaa, muy Ndar, muy Fuuta, Bakel, muy Kees ak feneen ak feneen, jóg taxaw, seetuñu kii fu mu bokk. Dëgg jot na, nanu xeex ngir dëgg sax fi. Kon, li ma leen di ñaan mooy ci 6i weer yii, li may ñaan samay mbokk yi ci Kaasamaas, ku ci yoroon ngànnaay na ko teg te bañ cee laaj dara, génn, nu bokk ndey bokk baay, te xam ne nun ñépp doomi -Senegaal lanu, doomi-Afrig lanu. Ginnaaw ga, ngeen ànd ak sunu xare, fépp fu nit ñi ne woon ngeen génne kàrt yi, génne miin yi, génne ndell yi, aar nit ñi. Bunu nangooti ñu ne dañ koy saafaraal ci ngànnaay. Ndaxte, kiy jam ak ki muy jam ñoom ñépp doomi-Senegaal lañu. Nun ñépp benn lanu. Kon loolu, mooy woote woo xam ne, maaŋ koy woote ndax lu ma ñor a ñor la. Te ku seet bu baax li xew Senegaal tey, dinga xam ne waa Senegaal yépp wone nañ ni Senegaal benn bopp lanu. Kon, lii lanu ci bëggoon sànni ciy kàddu yu gàtt…..
May rafetlu it teewaayu soxna yi ; tudduma goor ñi, bis bii, bisu jiggéen ñi la. Soxna Aminata Lóo Jeŋ, ministar bi, di ko gërëm bu baax ci teewaayam ak ci taxawaayam ci xeex bi, ndax bi mbir mi dooree rekk la dawsi  kër ga, jaa-ngeen-jëf…
Doktoor Séydu Jàllo ab farmasiyeŋ la, dib biyólósis. xam-xamam màcc na tamit ci wàllu kiiraayu biir yaram ak ség. Tey, day waxtaan ak nun ci mbasum Covid-19 mi lëmbe àddina si. Ci ñaareelu xaaj bii, day biral njàngatam ci mbas mi ñeel Senegaal, niwaakin bi ak coowal ñakk li.
Paap Aali Jàllo : Noo gise dogal ak matuwaay yi nguuru Senegaal jël ngir xeex mbas mi ?
Séydu Jàllo : Waaw. Jàpp naa ne, dogal yi ak matuwaay yi nguur gi jël baax nañ. Ci sunu wàllu bopp, noo ngi koy rafetlu. Wiris bi amul ay tànk, nit ñee koy tasaare. Moo tax, dogal yeek matuwaay yi baax, rawatina liñ tere mbooloo yi.
Dafa di, nag, mbas mi jéggi na wàllu wér-gi-yaram kese. Fànn yépp la laal : politig bi, aada yi ba ci sax koom-koom bi. Yaakaar naa ni sax, li sunu koom-koom aju ci bitim-réew moo taxoon nguur gi teelul woon fatt digi réew mi, maanaam aaye fafalnaaw dugg Senegaal. Boo seetloo, sunu way-tawati Covid-19 yu jëkk yi bitim-réew lañ jóge. Ci roppëlaan yi lañ jaare. Gannaaw bi lañ def ay nattukaayi tàngooru yaram (thermoflash, thermomètre) ngir ràññee nimsaafoni Covid-19 bi (cas suspects du Covid-19). Waaye, loolu taxu koo baax noonu.
Jàngoro ji mën na nekk ci nit ki 7 ba 15i fan te du feeñ. Kon, boo nattee tàngooru yaramu aji-tukki bi, amaana doo gis dara fekk ne ame na jàngoro ji. Te sax, nit ki mën na ame tàngooru yaram fekk ne sibbiroo ko sabab walla leneen lu dul Covid-19 bi. Moo tax ma ne, nattukaayi tàngoor yooyu ñu defoon ca ayeropoor Belees Jaañ taxu ko woon am njariñ noonu. Lees war a def te mu jàmp lool, mooy wëri wàllent-ëlëm yi. Am na ñuy wax ne nguur gi dafa war a sàrtal gaw gi, ku nekk dëju sa kër.
Ci sama xalaat, loolu mënul nekk. Bu fekkee ni nguur gi mën na jox boroom kër bu ci nekk li muy dunde moom ak njabootam ci diirub weer, dina ci baax lool. Waaye, gaw moom, dina metti lool ci askan wi bu dee defuñu loolu. Rax-ci-dolli, li ëpp ci li nuy dunde, bitim-réew lan koy jéggaani te askan wi, ñi ci ëpp, ay góogóorlu lañ. Li ñuy fortaatu ci bés bi lañuy dunde. Boo leen teree génn, dinga leen lor, ñoom ak seen i njaboot.
Ci beneen boor, liñ tere tukki dëkk ak dëkk yi tamit jur na ay gàllankoor. Am na ñu amoon ay dig-daje ci loppitaani Ndakaaru yi, rawatina ñi ame kañseer te mënuñoo fajusi. Nguur gi war na geestu ñooñu ngir dimbali leen.
PAJ : Nan nga gise xibaar yi jawriñu wér-gi-yaram biy biral bés bu nekk ?
SJ : Damay njëkk a rafetlu taxawaayu jawriñ Ablaay Juuf Saar bi mbas mi duggee ci réew mi ba léegi. Xibaar yi muy joxe bés bu nekk lu baax la. Fi mu nekk nii, mënees na wax ne, ak limu way-tawat bin am, mbir mi ëppagul loxo. Wànte, ndax su feebar bi gënee law dina ko mënati ?
Rax-ci-dolli, bees sukkandikoo ci xibaar yi muy joxe, 4 000 nimsaafoon lañ lëlagum. Ñu saytoogum ci 500 ak lu teg. Loolu day wone nisunu loppitaan yi amuñu jumtukaay yu doy ngir mën a def seen liggéey. Ndaxte, waroon nan romb fii bu yàgg.
Te sax, mënees na am xel ñaar ci lim yi jawriñ jiy joxe bés bu nekk. Du càggénu ne dafa am lu muy nëbb askan wi ; waaye, dama njoort ne am na ci doomi-réew mi ñu ko ame te xamuñu ko, xamuñu leen itam. Te, lu mën a nekk la ndaxte Senegaal amul jumtukaay yu doy ngir saytu askan wépp.
Man, damay ragal ñu am ay way-tawat yuy dox ak a doxantoo jàngoro ji, di ko tasaare ci nit ñi te kenn xamu ci dara. Dangay xool ni sunu dëkk yi bindoo, ni dund bi mel ci gox yi ak gox-goxaat yi…
Li ma doon gënal te gën a dal xel mooy ñu def  dépistage de masse . Maanaam, ñu paase-wisit ay fuli mbooloo ngir xam dëgg-dëgg limu nit ñi ame jàngoro ji. Li ma ko tax a wax, nag, du lenn lu-dul ne wàllent-ëlëm yaa ngiy yokku. Xanaa nguur gi sàrtal mask yi ci askan wi. Muy lu jafe tamit. Ndaxte, mask dafa mànke ci àddina si.
PAJ : Am na ñu jàpp ne, mbasum Covid-19 bi, loxoo ko def. Loo ci xalaat ?
SJ : Li ko dale 2eelu Xare bu mag bi ba sun-jonni-Yàlla tey jii, gis nan fi xareb suuf (guerre froide) bi amoon ci diggante Etaasini ak Riisi. Mu am nag beneen xeetu xare bu bees, réew yu am doole yi di ko jëfandikoo te muy xareb wér-gi-yaram (guerre biologique). Loolu moom lu am la. Ndax, fi xam-xam tollu tey ak jumtukaayi xarala yi yees yi, mënees na soppi njuraafoon yi ci biir laboraatuwaar yi. Mënees na yit sos ay wiris yu bees. Rax-ci-dolli, mënees na jël benn saalub-dund (cellule) bu benn mala, ful ko mbaa ñu liggéey ko ba génne ci mala bu ni mel, Tubaab di ko wax  clonage . Loolu yépp lu mën a nekk la, tesax lu am la.
Bu dee nag Covid-19 bi, xamaguñ ni mu bindoo. Moo tax mënuma cee sore. Waaye, li ci kanam rawul i bët. Du ñàkk nu am ci lu leerbalay yàgg.
PAJ : Loo xam ci li Doktoor Raoult wax ne niwaakin mën na faj Covid-19 bi ak coow li mu jur ci àddina si, rawatina Senegaal ?
SJ : Porfesoor Raoult gëstukat bu mag a mag la ci wàllu wér-gi-yaram te ku xareñ la ci li muy def. Moom, nag, daanaka li Sinwaa yi def rekk la def.
Naam, saytu na niwaakin bi ci mbooloom way-tawat mu yem, am ciy ngirte yu dal xel. Waaye, lees koy sikke, mooy dafa am ay sàrt yoo xam ne, ci wàllum paj, sàmmoonteegul ak ñoom. Weddiwuñ li mu wax. Dañ ko ne dafa teel a siiwal ngirteem yi. Am nay gëstu ak seetlu yu bare yiñ war a def laata ñuy dëggal ne garab sàngam day faj jàngoroy sàngam.Waaye Porfesoor Raoult da ne ci jamonoy xare lanu nekk, mbas maa ngiy rey saa su nekk, kon warunoo xaar.
Dafa di, moom Porfesoor Raoult, bi mu joxee niwaakin bi (hydroxychloriquine) ñenn ciy way-tawati Covid-19 yim  doon faj, dafa gis ni dooley wiris bi day wàññeeku bu baax, ñu mujje wér. Loolu moo ko tax a jàpp ne niwaakin day faj Covid-19 bi.
Bëgg naa indi ay leeral ñeel niwaakin boobu. Réewi sowu-jant yi daawuñ ko jëfandikoo ndax sibbiru amu fa. Nun, Afrig bëj-saalum màndiŋu Saxara, dañ ko daan jëfandikoo lu bare laata ñu koy dakkal. Ndax daa demoon ba fajatul sibbiru bi ko taxoon a jóg.
Ci beneen boor, jàngoroy Covid-19 dafa am dayo, 1, 2 ba 3. Te, bees sukkandikoo ci gëstuy Porfesoor Raoult, ci dayo 1 ak 2 rekk lees mën a jëfandikoo niwaakin bi. Ci gàttal, mëneesul a fegoo niwaakin bi ; te yit aji-tawat bu ci àgg dayo bu mujj bi ba ñu sampal la noyyikaay, niwaakin bi du ci mënati dara.
Warees na xam tamit ne, niwaakin bi walla  hydroxychloriquine  bi dafay sabab yenn xeeti jafe-jafe ñeel ndigg ak yeneen xeeti cër.
PAJ : Loo xam ci coowal ñakk biñ wax ne Afrig lañ ko bëgg a natte ?
SJ : Lépp loo gis, dafa am yoon, rawatina li jëm ci wér-gi-yaram. Coowal ñakk bi, nag, bare na lool. Bala dara, warees na xam ne, ñakk day laaj 4 jamono laata ñuy wéral mbaaxam. Bi ci jiitu mooy jaxub kilinig (essai clinique), bi ci topp di jaxub mala, gInnaaw bi ñu settantal ko ci mbooloo mu yem. Bu ñu weesoo foofu yépp, nag, te amul benn jafe-jafe, ci la ñuy door a jëfandikoo ñakk bi. Bu dee Covid-19 bi, àggagun foofu. Kon, waxi  ñakk teel na. Loolu benn la.
Ñaareelu mbir mi mooy ne, bu dee am na ñu soxla ñakk jamono jii, réewi Ërob yeek yu Amerig yi la. Ndaxte, ñoom ñoo nu gën a sonn. Teg ci ne, nun réewi Afrig yi, dañuy faral di ñakk xale yi ca ba ñuy gone. Ñakkub BCG bi bokk na ci ñakk yiñ leen di defal. Te, BCG bi day aar xëtër yi. Amaana mu aar ñu bare ci doomi Afrig yi ci Covid-19 bi.
Yaakaar naa ne doomi Afrig dofuñu te kenn mënatu leen a nax.
Réew mi dafa tagatémbe !, Dund gi jafe na !, Lépp a dëgër !, Danoo sonn!, Na nu Maki dimbali !, …walla mu abal nu.… Ak yile kàddu lanu waa Yëmbël-Sud biralee seenuw naqar ci tolluwwayu réew mi ak nees ko jiitee. Wànte, bees sukkandikoo ci xibaar yi kibaraan (médias) yiy biral fan yii, mënees na wax ne, njàmbat ak jooytuy waa Yëmbël yile, ci réew mépp lay jibee. Nde, wax ji, jenn rekk la : Senegaalu tey, baadoola du fi naane ñeex . Nguur gi jël nay dogal ngir njëg yi bañ a romb fiñ tolloogum nii. Nee ñu, dogal yooyee, nguur gi dina ci ñàkke 47i miliyaar. Boobaak léegi, ñoo ngi génney yégle, di janook taskati xibaar yi, di wër ci gox-goxaat yi, añs. Aminata Asom Jaata sax, jawriñu Njënd meek Njaay mi woote woon nam ndaje mu mag ñeel lekk geek naan gi keroog talaata 31i fan ci ut 2021 ca CICES. Waxtaaneesoon na fa njëgi dund yi askan wiy gën a aajowoo, rawatina ceeb bi, diwlin jeek suukar si. Waaye, ba tey daal, askan waa ngi binni.
Ngir natt coono wi askan wiy jànkonteel, amal nanu laajantug-nattale gu ndaw biir Yëmbël-Sud. Doxantu nanu ci mbedd yi, laaj ñenn ci way-góorgóorlu yi fay yeewoo ngir taataan seen i xalaat ñeel tolluwaayu réew mi. Waaye, yemunu ci. Ndax, gannaaw gi, méngale nanu njëg ya woon ci atum 2012 laata Maki Sàll di falu ak yu tey yi ngir natt yokku gi indi coow li.
Yëmbël mi ngi nekk ci biir diiwaanu Ndakaaru, bokk ci depàrtemã Kër Masaar. Ci nguurug Abdu Juuf lees ko xaajoon, def ko ñaari bokki-moomeel : Yëmbël-nord ak Yëmbël-sud. Yëmbël, niki Caaroy ak yeneen bãliyë yi, bokk na ci gox yi gën a tumurànke. Nit ñu bare, dëkkuwaay ak tali yu xat a xat, mbedd yu tilim, te saa bu tawee daanaka fépp ay taa. Moo tax, dékku yokkute njëg yi doon na lu jafe ci góorgóorlu ya fay yeewoo.
Kër gu taa, cin lu dëppe, njaay mu lamb, jiba yu fëq…
Mbas mi, mbëkk mi, mbënn mi, mbëj mi, ndox mi ak… dund gu jafe gi. Nattu bu ñëw, laata ñu koy noppee jooy, beneen tegu ca, gën a tar, gën a metti. Senegaal di mel nig gaal guy daw ci géej gu sàmbaraax, ngëlén li wër ko fépp, ngelaane li koy joow, fu ne mu jëmale ko fa. Ci boor bu ne, gannax yiy baawaan ci kowam. Ñi ci biir gaal giy yuuxook a jooy, ñi ci bopp biy gundaandaat ak a yaataayumbe, léeg-léeg ñu xaw leen a geestu, di leen jéem a dëfël ak a naxee ay dig.
Kër gu taa, cin lu dëppe, njaay mu lamb, jiba yu fëq… nii la fi deme, jaaxle naa. Sonn naa. Amatuma pexe. Bunt yépp fëgg naa leen. Waaye, benn ubbeekuwu ci ñeel boroom kër gii leb turam. Bi nawet bi dooree ba léegi, mook ndox mu selladi mi ñoo dëkk, mbott yeek yoo yi diy dëkkandoom. Mbas mi xañ na ko liggéey bim daan suturloo mook njabootam gu sew. Saa bu jant bi fenkee, mu xuus génn, xoslu ji njëlug bés bi, …bu teyee Yàlla wërsëgal ma, bu ëllëgee duma indaale dara. Bu dul woon ngëm ak yaakaar Yàlla, …xàddi kon woon naa bu yàgg. Ni góor gii, ñu bare ci askan wi, ngëm ak yaakaar kesee leen dese ba di leen tax a muñ ngir sàmm seen ngor. Nde, bu dul woon loolu kon, ma garbo, jaay sama der ni ko samay moroomi jeeg di defe jamono jii te dara yóbbewu leen ko lu dul ñàkk pexe. Waaye, maa ngi jàpp ci Yàlla. Ndaxte, loo muñ mu jeex, Yàlla baax na. Soxna sii tamit leb turam, ay jooy la daaneleey waxam. Nde, taabalu màngoom ak meññent yu sew-sewaan yi mënu cee dundal njabootam. Jëkkër ji, ab Móodu-Móodu la woon, mbas mee ko tax a daw ñibbisi. Boobaak léegi mi ngi las-lasi waaye taxu koo deme noonu. Nii la askan wi, rawatina baadoolo yi, dëkke. Ñi ci ëpp seen loxo jotul seen ginnaaw, dañuy xëy di daŋ-daŋi ba jant bi so, lépp luñ jot a fortaatu, bu motee njëlug bés, ci lay yem. Bu jant bi fenkaatee, ñu wëri deppãsu bés ba ca topp. Kenn dencatul. Ndax, boo dencee tey, bu ëllëgee say mbokk denci la walla nga denci leen. Maanaam, boo dencee as tuut li ngay fortaatu, xiif dina la rey walla mu rey sa mbokk.  Baay Mandaw Gay, Yëmbël-Sud moo wax loolu.
Senegaal a ngi mel nib màggetu-soboronko, xuuge lool, opp ci yaram wépp, foo laal mu onk. Wëliis dund gi, dara yombul. Maas Ñaŋ ab agent immobilier la, dëkk Yëmbël-Sud, ci gis-gisam, luyaas bi sax néew-ji-doole yi àttanuñ ko. Li boroom kër yiy laaj dafa bari lool te xaalis amul. Waaye nag, ci benn boor, mëneesu leen a ŋàññ. Ndaxte, muy simoŋ, weñ, suuf, betoŋ, añs. lépp a yokku.
Aamadu Jàllo moom, mi ngi dëkke kàrce Baas, dib ñawkat. Mu ne, Wax-dëgg Yàlla moom, mbir mi metti na. Bu njëkk sax tane woon na. Waaye, nii nii moom boroom kër yi sonn nañu. Boo joxee deppãs sax du mat. Lépp a yokku, dund gi jafe na. Nun, ñawkat yi, liggéeyatunu. Ñaw sax amatun ko. Ndax nit ñi ñawlootuñu, prêt-à-porter yi ñuy jéggaani lañuy jënd. Dangay xëy, suba ba ngoon, doo am sax deppãs. Rax-ci-dolli, mbëj mi dafa gën a jafe. Sonn nanu. Noo ngi sàkku ndimbal ci njiitu réew mi, Maki Sàll.
Faatimata Ka, jaaykat ca kàrce Laayen, moom tamit ne,
Dëkk bi neexul, metti na lool sax. Nun, jaaykat yi sax yëg nan ni dafa metti. Lépp a jafe, lépp lañ yokk. Metti na ci góor ñi rawatina nun jigéen ñiy dem màrse. Fim ne nii, lépp lu doon jar juróom, fukki dërëm lay jar… ceeb, diwlin, suukar, saf-safal yi sax, dara yombatul. Nanu Maki dimbali…
Naam, mbas mi nasaxal na koom-koomu àddina si. Kenn sañul a wax ne Covid-19 amul njeexital ci njaay meek njënd mi ci àddina si. Moo taxoon, fépp ci àddina si, nguur yi lal i naal ngir sàmm seen koom-koom, aar njëg yi ak xëy yi. Senegaal, amoon na lees duppe Fonds Force Covid-19, njiitu réew mi defoon ci 1000i miliyaar ci sunu koppar. 200i miliyaar yi la jagleeloon àntarpiriis yi, wàññee ko seen i juuti. Waaye, mel na ni amul njeexital yiñ ci doon séentu. Ndaxte, li gën a tax njëg yi yokku mooy juuti yu takku yi àntarpiriis yiy fey. Ku daan fey 100 000 FCFA juuti, léegi 200 000 FCFA ngay fey. Bu ko defee, ci askan wi lañ koy fayoo, yokk njëg yi.
Muy jaaykatu jën bi, uude bi, paa yi ci pénc mi, ndaw yiy àttaaya ci taati garab yi, boroom bitig yi, jaaykatu dàll bi, dawalkatu kaaraapid beek àpparànteem, boroom kalaandoo bi walla boroom taksi bi… ñépp a ngi jooytu. Nde, ku ci ne, sa boor, mbir mi dëgër na. Koo ci laaj, mu ne la nguuru Ablaay Wàdd moo tane woon. Te, bin méngalee njëg yi, gis nan ni, diggante 2012 ak tey daanaka lépp a yokku.
Xanaa du Makee fi waxoon Yoonu yokkute ?
Waaw ! Ba muy wax loolu, yokkuteg boppam, moom, njabootam, ay mbokkam ak i jegeñaaleem a ko taxoon a wax. Xoolal rekk Maki ci boppam lim yor ci alal, yokku naam déet ? Xoolal ay doomam, jabar ji li muy tuur ci xaalis yépp, doom yi nag, rawatina Aamadu Sàll… Nga xool waa Bennoo Bokk Yaakaar, ñenn ci ñoom, laata ñuy nguuru, buñ añaan duñ reer. Ana ñu tey ? Du ñoo fiy dawal daamar yiy jar 100i miliyoŋ ci sunu koppar… fuñ ko jële ? Lii mooy Yoonu yokkute wi Maki noon da koy xàll ?
Noonu la Saalif Jàllo, maxejj bu dëkk Yëmbël-Sud jàngate mbir mi. Te, bees sukkandikoo ciy waxam, Maki moo gën a xamaatoo li askan wiy jànkonteel, xam na yit naka la war a def ba noppal leen ci coono yi leen gaar fan yii.
Ca atum 2012, Makee fi waxoon lii : [Yokkuteg] njëg yi, ci gornamaa bi la. Ndax gornamaa bi mooy teg nit ñi ay juuti yu bees, yokk tamit yi fi newoon. Ndaxte lim soxla ci doxalin, lim soxla ci ay tukki, lim soxla ci jënd ay roppëlaan, lim soxla ci ubbi ay àmbaasad, ci ay njawriñ dafa diis, diisaay boo xam ne ngir mu mën ko def fàww mu yokk njëg yi…
Kon, li Saalif Jàllo wax dëgg la. Makee fi dige woon sax ne, bu faloo, loolu lay jëkk a …dindi, wàññi ni nguur giy doxe, diisaay bi, ngir alal ji mën a dem ci askan wi
Benn ci sabab yaa ngi noonu : diisaayu nguurug Maki Sàll.
Ablaay Wàdd dafa amoon lu tollu ci 38i jawriñ, Maki ne woon loolu ëpp na ci réew mu ni tuutee. Tey, mi ngeek 39i jawriñ yu bokkul ak dumbulu jawriñ yi koy digal te seen lim romb na 30. Bun xaymaa jawriñ yooyu yépp nag, daanaka jege nañ 100i jawriñ. Te, bu nu sukkandikoo ci Seneweb (https://www.seneweb.com/news/Societe/combien-gagne-un-ministre-au-senegal-hellip_n_70295.html), Jawriñ buñ tabb ci nguur gi 2i miliyoŋ ngay am ci payoor weer wu dee. Dees na la jagleel tamit boŋu 10i miliyoŋ ngir nga defaree ko sa biir kër. Njiitéefu jumtukaay yeek njàllaleg caytu gi, ci nasaraan, Direction du matériel et du transit administratif  (Dmta) mi nekk ci kilifteefu njawriñu ngurd mi. Loolu doyul, saa bu jawriñ jiy amalub tukki liggéey, dees na ko jagleel ndàmpaay luy tollu ci diggante 150 000 FCFA ak 200 000 FCFA bés bu nekk. Te nag, buy tukki business class  lay toog. Nga xool, 39i jawriñ, ku ci nekk di am lu ni tollu weer wu nekk, ñaata la ci xaalis. Bu fekkoon ne ñoo ngi liggéey sax, mu tane. Waaye, nekkewuñ fi lu dul pólitig ak njuuj-njaaj, di sàcc xaalisu réew mi, di luubal mel niy dëmm, na ma Yàlla baal.
Ablaay Wàdd amoon na SENAT mi doon wann 8i miliyaar at mu ne, Maki ne loolu dafa bare, amul njariñ te dina ko dindi. Naam, dindi na ko. Wànte, tey, mennum Maki mi, moo fi sos ay campeef yu gën a ñàkk njariñ Senat, dàq a wann xaalis. Duggewu ko lu dul làq ay farandoom ci pólitig, sédd leen ci nag wi (xaalisu réew mi). Nde, bim faloo ak léegi, dekkil na CESE ci sàttumbaar 2012, 6i weer ginnaaw bim togee ci jal bi. Mu teg fa Aminata Taal, jox ko nafag 7i miliyaar at mu nekk. Tey, Idiriisa Sekk (mburook soow) la fa teg, yokk nafa gi ba 8i miliyaar, muy feyeeku weer wu dee 9i miliyoŋ, wëliis oto biñ koy jox, esãs bi ciy dem, dëkkuwaayam, ay way-difeem. Ñu jox ko 80i liggéeykat yoo xam ne, ku ci gën a tuutile payoor 800 000i FCFA lay laal weer wu ne, ku ci ëppale di laal ba 3 000 000 FCFA. Rax-ci-dolli, saa buñ amaleem ndaje, dees dàmpe aji-teew ju nekk 1 miliyoŋ FCFA.
Nu ni déet-a-waay, Maki sosati campeef bu gënatee doyadi, duppe ko HCCT, daldi koy jagleel waa PS. Usmaan Tanoor Jeŋ a ko jëkk a jiite. Bim faatoo, Aminta Mbeng Njaay daldi ko fay wuutu. Ci 2021 mii rekk, seen nafa mi ngi tollu ci 9i miliyaar. Aminta Mbeng Njaay mi ko jiite di feyeeku 9 000 000 FCFA te oto bi, esãs bi, dëkkuwaay beek yeneen neexal yi ñëwaguñ. HCCT,  am na yeneen 150i liggéeykat. Bu dee aji-digal rekk nga, dinga laal 1 miliyoŋ ak xaaj weer wu jot. Bu dee aji-digal bu mag nga moom, dees na la ci tegal ab oto 4×4 bu tooy xepp buy jar 27i miliyoŋ.
Ci beneen boor, bi fi Ablaay Wàdd di jóge, boru 3076 miliyaar la nu bàyyee woon. Bi Maki ñëwee, ful na ko 3i yoon, yóbbu ko ba ci 9364. Nga gis ne, ci nguuru Wàdd, bor bi néewoon na te dund gi tane woon na tamit. Waaye, Maki moo ëpp li mu leb, te réew mi tey la gën a maki ni ko gone yiy waxe ! Fan la xaalis boobu yépp dugg ? Ana yoonu yokkute wi mu digoon askan wi keroog biñ koy fal ? Ku ko gis it de, man Jàllo gisuma ko !
Usmaan Tanoor Jeŋmi fi doonoon njiitu ‘’Parti Socialiste’’ dale ko atum 2000, bi pa1rti boobu ñàkkee nguur gi ba sun jonni-yàllay-tey jii moo génn àddina ca Frãs, altine 15i sulet 2019.
Daanaka ñetti weer la fa tëdd ba ni mu deme. Li gën a siiwal feebaram sax, mooy 4 awril bi mu wuute. Kenn xamul lan moo ko daloon ba ni sunu Boroom ñëwe. Jamono jooju, nag, Senegaal yépp a ngi doon waajal njeexitalu CAN bi, am lool yaakaar ni bii yoon dina duma Alseri, fexe daal ba Kup bi du ñu rëcc. Teewul Senegaal ak Afrig delloo Tanoor njukkël lu réy. Njiitu réewum Senegaal, Maki Sàll, waroon a dem Misra, teewe fa finaal bi, daa mujjee fomm tukki boobu ndax dëju Tanoor, ànd ak naataangoom Ibraayim Bubakar Keyta,  Njiitu-réewum Mali, ba ayeropoor Blees Jaañ teeru néew bi,  jóge fa dem Ngéeñéen robi ko, ñaanal ko, jaale ko njabootam door a delsi Ndakaaru. Ci dëgg-dëgg, Tanoor yelloo na lu ni tollu.
Njiitu-réewum Senegaal mi woon tamit, Abdu Juuf, ànd naak soxnaam ak i doomam ak ay sëtëm ñu bawoo Tugal jaalesi waa Senegaal, muy lu ñépp rafetlu ndax Abdu Juuf, bi ko Senegale yi jàmboo ba tey dafa meloon ni ku leen jéppi.
Ci li ñépp seede, Tanoor ku bëggoon futbal la, daawul wuute benn joŋante Gayndey Senegaal yi. Kenn it mësu koo xam ci bari wax, dugg lu yoonam nekkul mbaa xaste. Tanoor ku amoon yar ak teggin la waaye it amoon na fulla ak faayda. Kuy politig nag moom, rawatina ci réew mu ni Senegaal, fàww lee-lee nga taq ci waaye wax jooju jotagul, dees koy leb ba waxtoom jot.
Maa ngi fàttaliku seede bu daw yaram bi Usmaan Tanoor Jeŋbindoon, ndeysaan, jagleel ko ndem si-Yàlla-ji Birino Jaata. Da ni woon : ‘’Birino, xamoon na lu bari, gis lu bari, dégg lu bari waaye masul a ŋaaŋ wax ci’’. Kàddu yooyu, mënes na leen a yëkkati, jëmale leen ci Tanoor ci boppam.
Tey jii, nag, ñoom ñaar ñépp noppi nañu ba fàww. Yal na leen Yàlla àtte ci yërmaandeem. Lu defu waxumiŋkoy jaal ñépp, jiital ciy mbokkam ca Ngéeñéen ak ay farandoomi ‘’Parti socialiste’’
Doom-aadama fent na ay xeeti po yu bare. Ba ci tàggat-yaram sax, nga xam ne, ci cosaanam, yar ak wér-gi-yaram ñoo ko taxoon a jóg, nit soppi na ko, def ko liggéey ak po, di ci amal ay joŋante yu mag, àddina sépp di ko teewe. Xeeti po yooyu, nag, futbal a ci gën a siiw te yit moo ci gën a law ci àddina si. Baatu futbal, ci làkku àngale la jóge te di tekki tank (fut-) ak bal, maanaam bal bi ñuy dóore tànk. Futbal ci boppam bare nay xeet, waaye bi ci gën a fés mooy bi nga xam ne, fukk ak benni nit ñooy jàkkaarlook seen yeneeni fukk ak benni moroom, ku nekk di jéem a dugal bal bi ci kãwu keneen ki ci diirub 90 simili. Powum futbal mi ngi cosanoo ca réewum Àngalteer. Àngalteer, nag, saa boo ko waxee xel yi dem ci ñoom Bobby Charlton, Gordon Banks, Stanley Matthews, Michael Owen, Bobby Moore, Alan Shearer, Kevin Keegan ak lingeer Elisabeth II, añs. Kon, tubaab yi ñoo sos futbal ba noppi daldi ko tas ci àddina si, ñépp bëgg ko. Afrig tamit kenn demul mu des, ndax doomi Afrig yi amul ku leen gën a xër ci futbal. Waaw.
Boo génnee ci mbedd yi dinga gis xale yiy top ci ginnaaw bal biy dóor ba ñaq tooy xepp, subaak ngoon ñu ne ci. Waxambaane yi ñoom, foo leen fekk ñoo ngiy seetaan futbal walla teg seen àttaaya di ko waxtaane. Mag ñi di waxtaan ak a fàttaliku jamonoy Sàndaark, Jaraaf, Duwaan walla Asfaa, walla sax jamonoy Bokànde ak Séex Sekk, di leen méngale ak goney léegi yi. Nawetaan moom, li mu jaral xaley koñ yi, mëneesu koo natt. Kon daal, futbal bawul kenn ci Afrig li ko dale bëj-gànnaar jàpp bëj-saalum, jóge sowu jëm penku, fépp la feebarub futbal law ; rawatina Senegaal gii, du mag du ndaw, muy góor walla jigéen. Moom kay, politig bi sax da cee rax léegi ndax dayo bi mu am.
Moo tax it, yenn saa yi, nguur gi ci lay jafandiku ngir fàtteloo askan wi jafe-jafe yi mu nekke. Ndege, ku ci sa réew di joŋante, day mel ni da ñuy raxas sam xel, nga fàtte say aajo ak say ay, sa xol ak sa xel yépp nekk ci joŋante bi. Rax-ci-dolli, futbal bi léegi liggéey la : fokat yi ñi ngi ciy am xaalis bu dul jeex, jaaykat yi noonu ba ci bérébi liggéeyukaay yu mag yaa ngi ciy defar seeni mbir. Futbal a ka bare bayre, naam ! Joŋante bu mag biy dajale ñaari at yu ne réewi Afrig yi ab firnde la ci.
Joŋante ren bi nag, ca Misra lay ame. Muy réew moo xam ni, askan wi ci nen la toog. Ndaxte njiit ma fa ne, dib Seneraal ci làrme bi, Al Sissi, jaay doole ak xoqtal nit ñi la fa nekke. Askan wi sonn lool. Ñu bare jàpp ne dafay jëfandikoo joŋante boobu ngir muur metit yi askan wiy jànkonteel jamono jii. Waaye, mel na ni pexeem moomu sooy na, ndax réewum baay Nelson Mandela daan na bërki-démb Misra jéll bu set wecc, ginnaaw bi mu ko dóoree 1-0.
Waaye bu ñu fatte li ponkal ma woon, Mawàdd Wàdd, daan wax : Dawuma ci ginnaaw bal, ci ginnaaw nit ñiy daw ci ginnaaw bal bi laay daw. Ndax, nit ñoonu ay xale ñoo ci ëpp, te xale yooyu ñooy ñiy jiwi ndamu askan wi ëllëg. Yaakaru waa ju baax jooju, taxawoon démb di xeexal réewum Senegaal ak doomi Afrig yépp, te jaarale woon ko ci tàggat-yaram, mat naa bàyyi xel. Wànte, mel na ni tey bukki-njuur-sàmba yi ŋànk futbalu Afrig bokkuñu ak moom xalaat.
Waaye, nan jàppale sunu gaynde yi nu fa teewal.
Ba négéni, gàcceeluñu nu. Ndax, dibéer jii weesu rekk lañu daan Ugàndaa 1-0, daldi jàll ci kaar de finaal yi. Waaye, nag, bumu nu tax a réere mbir jafe-jafey askan wi ak mbirum petorol bi ak gaas bi lëmbe réew mi. Wareesul a fàtte yit baykat yi, xale yiy dugg ci looco yi wutali Ërob te naan Bàrsaa walla barsàq, njàng mi, lopptaan yi, yoon wi, añs.
Jébbalees na Aabare Boroomam , nii la jawriñ jiñ dénk wàllu yoon wi, Maalig Sàll, dëggalee xibaar bi rotoon ci yéenekaay yi : Isen Aabare, njiitu réewum Càdd ma woon, faatu na.
Waaye, kan moo nekkoon Isen Aabare ? Lan mooy jaar-jaaram ?
Kan mooy Isen Aabare (Hissen Abre) ?
Bésub 13eel ci ut 1942 la Isen Aabare ganesi woon àddina ca béréb bu ñuy wax Faya-Largeau. Moom nag, ab jullit la woon, bokkoon ci giiru Anakaza yi bokk ci Toubou yi, ab xeet bu nekk Càdd.
Ci màndiŋum Djourab mi la màgge. Fa la ko ay sàmmi màngkat yaree, tàggat ko ba xelam màcc. Ci lañ ko dugalee daaray nasaraan, muy jàng ci ndimbalug ay sëñ-daaraam.
Bi Càdd moomee boppam, dañ fasoon yéene nangu bépp ndombog-tànk bu fab xonk-nopp yoroon, dénk ko kenn ci doomi réew ma. Noonu, Tombalbaye, njëlbeenug njiitu réewum Càdd gannaaw bim moomee boppam, tabb ko Perefe bu ndaw bu Moussoro. Waaye, ci at moomu la àggaleeji njàngam ca daara ju kowe jees duppe woon Institut des hautes études d’outre-mer, ca Farãs. Génnaale na fab lijaasa laata muy jublu ci njàngum yoon ca daaray Institut d’études politiques, ca Farãs ba tey. Ginnaaw gi, jànge na pólitig itam ci téerey Frantz Fanon, Che Guevara ak Raymond Aron.
Ci atum 1972 la jeexal njàngam, daldi delsi Càdd, ràngu ci làngug FROLINAT. Ca la sosee làrme réewum Càdd, gàttal biy joxe ci nasaraan FANT (Forces armées nationales du Tchad). FANT nag, naxsaay na bu yàgg.
Ci ati 1970 yi, Càdd dafa jànkonteloon ak i way-fétteerlu, xeex bi ne kurr ci biir réew mi ba 1974. Ci la Isen Aabare jiite ay way-fétteerlu yu bokk ci giiru Toubous yi, daldi jàpp ay tubaab ca Tibesti : benn fajkatu almaŋ, ñetti farãse (Marc Comb -ab koperaŋ- ak Françoise Claustre -ab arkewolog- ak jëkkëram). Fajkatu almaŋ bi, 1975 lañ ko bàyyi gannaaw biñ ko fayalee ; Marc Comb day mujje rëcc. Bu dee, yeneen ñaari farãse yi, ñoom 1977 lañ leen bàyyi. Waaye, bala loolu di am, Farãs yónni woon na ab ndaw, komàndaŋ Galopin mu maslaaji ak Isen Aabare ngir mu bàyyi ñaari doomam yim jàppoon. Dañuy mujje tuumal Isen Aabare ne dafa metital komàndaŋ Galopin bi, daldi koy rey.
1978, Seneraal Félix Malloum tabb na Isen Aabare njiitu jawriñu nguuram. Ci atum 1979 la moomeem jeex, bim sookee xareb maxejj bi, moom ci boppam.
Isen Aabare moo sosoon FAN, daldi daaneel Goukouni Oueddei ci atum 1982, bésub 7 ci suwe. Naka noonu, mu nekk njiitu réewum Càdd li ko dale atum 1982 jàpp 1990. Goukouni Oueddei daldi taxawal Nguurug négandiku, daw làquji ca bëj-gànnaaru réew ma. Réewum Libi mi nootoon diiwaanu Aouzou ci jamono jooju, daldi koy jàppale.
Ci 1eelu fan ci weeru desàmbar 1990 la ndem-si-Yàlla si Idiris Debi, daaneel nguurug Aabare. Ci la dawe génn Càdd, làqusi Senegaal.
Yoon topp na ko ndax dañu njort ne moo rey lu toll ci 40.000i nit. Moo tax mu amoon ñu topp lànket bi ba am ciy firnde ngir ñu mën koo teg loxo.
Ci sulet 2006 la UA jiital réewum Senegaal ngir mu àtte kii di Isen Aabare ci tuuma yi tegu ci ndodd li : (crime contre l’humanité, crimes de guerre et actes de tortures). Waaye ci diggante bi dafa dakkal wajtaayu àtte bi, ndax xaalis bu bari la laajoon.
Ci bésub 20 ci sulet atum 2015 la ko waa Chambres africaines extraordinaires tàmbaliwaat àtte fii ci Ndakaaru. Ci bésub 30 me 2016 lañ ko tëj giirug dundam, tey xamle ne tuuma yi tegu ci kawam yépp moom la. Ci ñaarelug àtte bi lañ ko alamaan lu toll ci fukk jàpp ñaar-fukki miliyoŋ ci sunu xaalis yi muy dàmpe loraafon bu nekk.
Isen Aabare daldi def dàppel ndax àndul woon ci àtte biñ ko àtte woon. Waaye, Chambres africaines extraordinaires dañ waxoon ne daan yi dara du ci deñ te it dina joxe ci lu tollu ci 82i milyaar ak 290i miliyoŋ ci CFA.
Bi mu amee feebaru koroonaa, la ko laykatam ñaanal ngir ñu génne ko kaso yóbbu ko ci ab bérébu dalluwaay, ay alkaati di ko wottu ci diirug juróom-benni fukki fan. Ginnaaw gi lañ ko dellowaat ndung-siin ci bésub 7 suwe 2020.
Isen Aabare wuyuji na Boroomam ci talaata, yemook 24i fan ci ut 2021 fii ci Ndakaaru.
Réewum Càdd a ngi doon laaj néewu Aabare ngir ñu dencee ko fa, waaye tegoon nañ ci ne duñ ko fa delloo njukkal. Noonu, jabaru Isen Aabare di Faatime Raymon Aabare wax ne :  Aabare, fii ci suufu Senegaal lay tëdd, laajuñu dara nguurug Càdd.
Ci armeeli Yoof yi lañ ko mujje rob, keroog, 26eelu fan ci weeru ut ginnaaw tisbaar, as mbooloo mu ndaw teewe woon ko.
Isaa Bokaar Si, ambaasadeur Yaaya Jàmme la woon, bokkoon na ak Y. Jàmme nekk tàkk-der. Ku ko xam la, ku xam fu ma jaar la…Déggluleen
Jéeri Joor Ndeela Faal mu ngi gane àdduna ci atum 1871. Mu doon doom ci Sàmba Yaaya Faal mi newoon fanweer ak ñaarelu Dammeelu Kajoor te Nasaraan yi daaneloon ko ba noppi yóbbu ko Ndar-Géej, téye ko fa. Ci atum 1891 la xaru ci dex gi ginnaaw bi way-juram bu jigéen génnee àdduna te Tubaab bi aaye ko mu teew ca dëj ba.
Ñuy wax ne ba muy takk rakki Kànnaar Faal mi doonoon kilifa ca tundu Bawol te moom it Tubaab bi daaneloon ko, Kànnaar moomu da koo mayoon ñaari jaam. Bi ñu ci tegee ab diir, Jéeri ànd ak Kànnaar Faal ak Bookar Tilaas – mi yilifoon tundu Géwul – dem Cees jaay fa jaam yooyee. Fekk na booba Tubaab bi aaye woon njaayum jaam. Noonee, juróom-ñaari fan ci weeru awril ci lañu leen tege loxo ñoom ñett yóbbu leen ca kër gornóor ba ca Cees ñu jàkkaarlook kummàndaŋu Tubaab ba tegoon seen kaw tuumay njaayum jaam. Ca la leen fayloo ab alamaan.
Waaye yamu ca ne da caa teg ne Jéeri dees koy tëj kaso diirub fukki fan ak juróom.
Booba fekk na Sarica Jéey, di xarit ci Jéeri, doon ko xaar ci biti. Ba mu déggee coow li mu daldi mer ba futt ne mënees naa nangu alamaan bi gaa, waaye xel xalaatul muy seetaan ñuy tëj Jéeri waxumalaak di ko jéng. Loolu moom mënuma koo nangu !
Bi Jéeriy xeex ak alkaati yi ko doon jéem a jéng, la Sarica Jéey dàjji bunt bi ne jaas ci biir bérébu-àttekaay bi. Ca la alkaati yi dawe, mu bocci paaka jam ko Henry Chautemps mi fa wuutu woon gornóor, mu faatu ci saa si. Ba mu ca jógee la jël paaka bay siit ak deret jox ko Jéeri. Ñu ànd ñoom ñaar génn, géwél yi topp leen di tagg  ay maami Jéeri Joor Ndeela Faal.
La ca Sarica Jéey jublu woon mooy sàmm woyu Jéeri Joor Ndeela Faal, mu doon woy wu rafet ba ciy sëtam ba ñu mën a fàttaliku ba fàww ne Jéeri moo reyoon kummàndaŋ bi ko bëggoon a yóbbe gaay demba.
Ca la Jéeri Joor Ndeela Faal ànd ak xaritam Sarica Jéey ñu bawoo Cees dem Caytu ca nijaayam Masàmba Saasum Koddu Jóob miy maam ci Seex Anta Jóob mi ñépp xam.  Ba ñu fa jógee dem Sugeer, Jéeri waxtaan ak ay mbokkam daldi ne du daw, xanaa day toog jàmmaelook noon bi xeex ba daan mbaa mu daanu.
Booba fekk Tubaab yi tàmbale koo wër ba sax dig ab neexal képp ku leen jébbal Jéeri ci muy dundu walla mu dee.
Waaye ci juróom-ñeenti fan ci weeru awril atum 1904 – fekkoon booba ñoñi kumàndaŋ Prempain yi doon wër Jéeri wër bu metti – la ko Kànnaar Faal reye. Kànnaar xaritam la woon, doon goroom te yit ñoo àndoon wuyuji ca Cees. Dafa lalal Jéeri ndëgg-sërëx, ba noppi dagg bopp bi ak benn loxo bi dem jox ko Tubaab bi. Na mu ko baaxoo woon def booba ngir tiital bañkat yi, Tubaab bi jël loxo Jéeri baak bopp bi samp leen cib bant bu gudd teg ko ca pénc ma feggoog màrse Cees. Booba Jéeree ngi amoon fanweeri- at ak ñaar rekk.
Sarica Jéey xaritam bu gore boobee ba ñu ca tegee ñaari fan la ko Tubaab bi teg loxo, sànni ko Giyaan, nekk ca wetu Ameerig.  Sarica mujj na faa takk soxna ba am fa ñaari doom.
Kànnaar Faal workat ba moom, Tubaab bi da koo mujjee wor, tëj ko ñaar-fukki at ci kaso bi. Ñaari at la fa def, tuub, dugg ci diine lislaam, soppi turam, di wuyoo ci turu Aamadu Kànnaar Faal.
Benn bésub noflaay Yeesu dem ci këru benn kilifag Farisen yi, ngir lekke fa. Nit ñaa ngi ko doon xool bu baax.  Faf am ca kanamam nit ku feebaroon, ay tànkam newi.  Yeesu yékkati baatam, ne xutbakat ya ak Farisen ya: Ndax jaadu na, nu faj ci bésub noflaay bi?
Waaye ñépp ne cell. Yeesu daldi laal jarag ja, faj ko, ba noppi ne ko mu ñibbi.  Gannaaw loolu mu ne leen: Ku sa doom walla sa yëkk daanu ci teen, ndax doo dem génneji ko ca saa sa, fekk sax bésub noflaay la?  Amuñu woon dara lu ñu ciy teg.
Yeesu gis ni gan yi doon tànne toogu yu yiw yi, mu daldi leen wax léeb wii:  Bu ñu la wooyee ci xewu céet, bul jël toogu bu yiw. Man na am woo nañu it nit ku la ëpp daraja.  Kon ki leen woo yéen ñaar ñépp man na ñëw ci yaw ne la: Joxal toogu bi nit kii. Noonu dinga rusa dem ca toogu bu gannaawe ba.  Waaye bu ñu la wooyee, demal ca toogu bu gannaawe ba. Bu ko defee ki la woo, bu agsee ne la: Sama xarit, àggal ca kaw. Loolu dina la sagal ci ñi nga toogandool ci lekkukaay bi.  Ndaxte képp kuy yékkatiku dees na la suufeel, te kuy suufeelu, ñu yékkati la.
Noonu Yeesu ne ki ko woo woon lekk: Boo dee woote añ walla reer, bul woo rekk say xarit, say doomi ndey, say bokk, walla say dëkkandoo yu am alal. Lu ko moy ñooñu itam dinañu la woo, fey la bor bi.  Waaye boo dee woote lekk, wool néew doole yi, làggi yi, lafañ yi ak gumba yi.  Soo ko defee, dinga barkeel, ndaxte duñu la ko mana fey, waaye dinga jot sag pey, bés bi ñi jub di dekki.
Bi mu déggee wax yooyu, kenn ca gan ya ne Yeesu: Kiy lekk ci ñam, yi Yàlla di joxe ci nguuram, barkeel nga!  Yeesu ne ko: Dafa amoon nit ku togglu ay ñam, woo ay nit ñu bare.  Bi waxtuw lekk jotee mu yónni surga ca ña muy ganale, fàttali leen: Man ngeena ñëw, ndaxte lépp sotti na léegi.
Waaye ñu tàmbali di jégglu ci ngan gi ñoom ñépp. Ku jëkk ka ne ko: Damaa jënd tool léegi, te fàww ma dem seeti ko. Maa ngi lay ñaan, nga jéggal ma.  Keneen ne: Damaa jënd léegi fukki yëkk, te damay dem nii, jéem leena beyloo ba xam. Maa ngi lay ñaan, nga jéggal ma.  Keneen ne ko: Damay sooga takk jabar, looloo tax duma mana ñëw.
Surga ba dellu ca njaatigeem nettali ko loolu lépp. Noonu boroom kër ga mer, daldi ne surga ba: Demal gaaw ca pénc ya ak ca mbedd ya ca dëkk ba, te indil ma fii néew doole yi, ñu làggi ñi, gumba yi ak lafañ yi.
Surga ba ñëwaat ne ko: Sang bi, def naa li nga ma sant, waaye bérab bi feesul.  Noonu njaatige ba ne ko: Génnal dëkk bi te dem ca yoon ya ak ca tool ya, xiir nit ñi, ñu duggsi, ngir sama kër fees.  Maa ngi leen koy wax, ci ñi ma woo woon ci sama reer bi, kenn du ci ñam.
Am mbooloo yu réy yu toppoon ci Yeesu, ba muy dem ca yoon wa. Mu geestu ne leen:  Képp ku ñëw ci man te gënalu ma ko baayam, yaayam, soxnaam, ay doomam, ay magam ak ay rakkam, walla sax bakkanam, du mana nekk sama taalibe.  Képp koo xam ne nanguwuloo ñàkk sa bakkan, ba mel ni ku ñu daaj ci bant, te nga topp ma, doo mana nekk sama taalibe.  Su kenn ci yéen bëggee tabax taaxum kaw, ndax du jëkka toog, xalaat ñaata la ko wara dikke, ngir seet ba xam ndax am na xaalis bu mana àggale liggéey bi?  Lu ko moy, su yékkatee fondamaa bi te manu koo àggale, ñi koy gis dinañu ko ñaawal, naan ko:  Waa jii dafa tàmbalee tabax, waaye manu koo àggale.  Walla boog ban buur mooy dugg ci xare ak beneen buur te jëkkula toog, seet ba xam moom ak fukki junniy xarekat man na xeex ak kiy ñëw ak ñaar fukki junniy xarekat?  Su ko manul, dafay yónni ndaw ca beneen buur ba, fi ak ma ngay sore, ngir ñu juboo.  Naka noonu itam ku nekk ci yéen, bu dëdduwul li mu am lépp, du mana nekk sama taalibe.
Xam ngeen nag ne xorom lu baax la, waaye bu sàppee, nan lañu koy delloo cafkaam?  Du jariñ suuf, te du nekk tos. Dañu koy sànni ca biti. Déglul bu baax, yaw mi am ay nopp.
Démb ci altine ji Orange Footbaal Club fésal na ekibam ci atum 2019-2020, muy dajale doomi Afrig yi nu gën ràññee ci futbal, di po mu am bayre fépp ci àddina si. Réewum Senegaal nag am na ci ekib boobule juróom i doomam yu ñu tànn, looluy firndeel bu baax jéego yu am solo yi doomi réew miy def ca bitim-réew. Juróomi gone yooyoo ngi nii : Saajo Maane, Kaliidu Kulibali, Idiriisa Gànna Géy, Krepeŋ Jaataak Papis Demba Siise. Tur yu dul bett ñi xam bu baax futbal !
Robine tijji, ndox walangaan, xel dal, xol tóor yaakaar, yaakaar ëllëg gu tane ndax fu ndox mate, dund sell. Lii mooy njeexitalu Kër Momar Saar 3 (KMS3), dikke 274i milyaar ci kopparu Senegaal.
Ñetteelu defaru (isin) bu Kër Momar Saar ca Luga moom la Njiitu-réew mi, Maki Sàll, doon ubbi gaawu 10eelu fan weeru Sulet ci teewaayu Sàrl Faal, njiitu SONES, Jany Arnal, njiitu SEN-EAU, jëwriñu ndox mi Sëriñ Mbay Caam, njiitu Collectivités locales yi, Aminata Mbeng Njaay, ndawu Farãs ci Senegaal Philippe Lalliot. Yeneen jëwriñ a nga fa woon ak ay gan ak waa dëkk baak ñeneen ak ñeneen.
Ginnaaw bi mu nuyoo waa Njaambur, sant leen ci teertu bi, kañ seenug njaambaar ak mën gan, lii la ci Maki Sàll teg : Ndox mu sell ak mbey dañu maa mës a soxal… 3i at ak genn-wàll a ngi bi nu ñëwee teg xeer wu njëkk wi ci ñetteelu defaru (isin) bu Kër Momar Saar. Tey, nu dellusi ubbi ko. Soo leen déggee KMS3 war ngeen xam ne am na ñaar yu ko jiitu ci at yi nu génn.
Ñàkk ndox moom, kenn dootu ko fi jàmbat. Guléet lu ni mel am fii ci Senegaal. Waaye nag, ngalla bu ndox mi ñëw rekk, ñu koy yàq ak a pasar-pasare. Buleen fàtte ne ndox mi liggéey bu réy la laaj ak alal ak i jumtukaay ; kon nan ko yaxanal bu baax. Dëkk yi wër Kër Momar Saar yit dinañu am ndox ndax jaaduwul ñuy tanqee Lac de Guiers, yóbbu Dakaar, ñoom ñii ñuy wéy di mar.
Bi ko Sàrl Faal wuutoo ci kàddu gi, dafa ne : Nu ngi sant Yàlla, di gërëm bu baax Njiitu-réew mi Maki Sàll; yombalal nanu lépp luy jumtukaay ngir KMS3 taxaw. Defaru (isin) bi dina saafara lu mu néew-néew fukki at bu nu ko booleek defaru (isin) biy sellal ndoxu géej mi nga xam ni daa saf xorom. Kon, dalal-leen seen xel te xam ni fileek 2030 kenn du jàmbatati ñàkkum ndox ci Dakaar ak li ko wër. Rax-ci-dolli, Jogo dina ko feelu ngir séddale gi gën a yaatu. Ak KMS3, li nu daan joxe ci ndox yokku na daanaka ñetti yoon : 250.000 m3 lan ko jële, yóbbu ko ba 600.000 m3…
Njiitu-réew mi sàkku ci nun nu fagaru te nu ngi ci, di liggéey ngir ndoxu ëllëg. Fas nanu yéene sàmm ndox mi ba mu mucc ayib ci bépp fànn, ki koy jëfandikoo dina ci gis boppam te du tax njëg li yokku.
Ci gis-gisu Baabu Ngom, njiitu naal bi, mën-mënu KMS3 romb na soxlay waa Dakaar ci ndox. Nee na it ngir matale, 200.000 m3 egsi Dakaar bés bu jot, dinañu door beneen defaru (isin) ca Mexe balaa yàgg.
Aliyun Seen miñ dénkoon liggéey bi, moom, nëbbul sagam ndax yombul woon waaye mën nanoo wax ne njeexital gi wurus la.
Te lépp a ngi sukkandiku ci seen xam-xam ak seen xereñ. Ciy leeralam, ndox mi su jógee dex ga, dina jaar ci juróomi pomp, bu nu ci noppee dindi suuf si, segg ko, laata muy dugg ci mbalka yi, ginnaaw loolu lay door a wutali Ndakaaru ak Mbuur.
Ambasadëeru Farãs ci wàllu boppam yëkkati na fay kàddu ci turu farandoo yi ñeel wàllum koppar, sargal Senegaal, sant ñépp ñi tax liggéey bi àntu. Dafa njëkk biral mbégteem ci li mu teewe ubbi KMS3 bi nekkoon nisër gu réy te di tey isin bi gën a mag ci Afrig sowu-jant gépp.
Kenn mënta nettali daloo KMS3 te tuddoo Sëriñ Mbay Caam. Delloo na njukkël kippango yi lëkkaloo ba liggéey bi sotti te doomi-Senegaal ak ay farandoom séq ko. Xewu tey wi am na solo lool. Duma ko ndamoo ndax du samag ngóora, ay nit ñu baree ci jàpp ba mu egsi fii, kon nuy sant ñépp. Weeru Me wii nu génn rekk, tele yi demoon nañ Pikin, Géejawaay ak Tëngéej, waa gox yooyu yépp xamale leen ni ñàkk ndox gi wàññeeku na bu baax. Ak KMS3 gii, kanam la jëm.
Nu ngi am yaakaar ne meññeefu KMS3 dina méngook seeniy tóor-tóor ngir ñàkkum ndox nekk ci sunu ginnaaw ndax, ni ko Aminata Mbeng Njaay tënke, fu ndox amul, kenn du fa mën a dund.
Démb la Farã doon  amal Open Press ñeel laale bi war am ci digganteem ak Soq. Mbëri Parsel yu mag yi bare woon nañ fa ngir biral jàppale giñ koy jàppale. Kii di Móodu Lóo jot na fa yékkatiy kàddu. Woo na jépp doomu Parsel ñu teew ca Aren nasiyonaal ngir dooleel seen doom Farã. Jàmmaarloo boobu warees na am ci gaawu bii, yemook 19i fan ci weeru Me.
Saajo Maane dugal na ñaari bal ci joŋante bi ekibam Liverpool doon amal démb ak Chelsea. Ci ñaareelu fanu joŋante yi la dugal balam yi njëkk ci atum futbal mu bees mi.
Bal bi njëkk mi ngi ko dugal ci 50i simili, bi ci topp ci 54i simili, muy ñaari bal ci diggante ñeenti simili.
Njiitu ekibu Senegaal wone na mëninam, ñaari bal yii mujj yokk lim li mu dugal ak Liverpool ci 65i bal. Mu tollook li español bi Fernando Torres mës a dugal ci diir bi mu def Liverpool.
Laaj ak tontu bii nag, seen yéenekaayub web defuwaxu.com séqoon na kook Usmaan Sonko ci weer yii weesu. Xaaj bu njëkk bii nu siiwaloon ko ci 18i fan ci suweŋ 2020. Lu tollook weer a ngi nii coowal Usmaan Sonko lëmbe réew mépp ak sax bitim-réew. Looloo waral ci sunu limat bu bees bii nu génnewaat waxtaan wii ngir fàttali jaar-jaar ak gis-gisu kii di Usmaan Sonko, di njiital Pastef les patriotes, te ñu bari naan leegi moom mooy njiitu kujje politig gi.
(Xaaj bu njëkku laaj-tontook Ndey Koddu Faal, Paap Aali Jàllo ak Daawuda Géy)
– Usmaan Sonko, ginnaaw bin la nuyoo, noo ngi lay sant di la gërëm bu baax.  Nuy fàttali rekk ni yaay njiitu Pastef-Les Patriotes. Yéenekaayu web Lu Defu Waxu mi ngi lay jaajëfal ci li nga nu nangul jotaayu laaj-tontu bii. LU DEFU WAXU, nag, mooy yéenekaayub web ci kàllaamay Kocc bees fi jëkk a taxawal. Bu ko defee, nu bàyyi la nga nuyook jàngkati LU DEFU WAXU yi laata nuy sóobu ci waxtaan wi.
– Noo ngi leen di fey bu baax a baax, di nuyu jàngkati LU DEFU WAXU yépp, mag ak ndaw, góor ak jigéen. Maa ngi nuyu tamit askanuw Senegaal wépp, ku ci nekk ak foo mënti nekk, di nuyu Afrig gépp ak àddina sépp. Bu loolu weesoo, bég naa lool ci li ngeen ma seetsi ngir séq ak man jotaayu laaj-tontu bi nuy waaj a amal. Maa ngi leen ciy gërëm, di ñaan ak a yaakaar li ciy rot lépp doon njariñ ñeel ñépp. Jërëjëf.
– Seetlu nañ ni, bi nga waxe ak askan wi ba léegi, coow laa ngi ne kurr : jàppal Sonko fii, bàyyil Sonko fee. Loo xalaat ci mbir mi ?
– Balaa dara, noo ngi dollee sant Yàlla mi nu tàggat ba nu doon lin doon, gëm li nu gëm. Di ko sant yit ci tolluwaay bim nu yóbbu, ba sunu kàdduy wër Senegaal, jàll Afrig, daj àddina sépp. Du sunug njàmbaar, sunub xam-xam walla sunu mën-mën moo nu ko may. Ndaxte, am na ñu nu fi jiitu, gën noo jàmbaare,  gën noo xam, gën noo mën te raw nu ci fànn yu baree bare te amuñu li nu am. Kon, noo ngi delloo lépp Boroom Bi ko sabab.
Xéy-na, sunu wërsëg mooy li nu maaseek jamono joo xam ne,  lépp a gaaw, ndax anternet bi ak jumtukaayi xarala yu bees yi. Tey, lu naroon a def 10i at ngir leer ci xeli nit ñi, daanaka, bu yàggee ba yàgg, 2i weer kott lay def mbaa lu ko yées. Démb, benn tele walla benn rajo moo fi amoon, Seŋoor walla Abdu Juuf féete woo ko. Waaye, tey, tele yi, rajo yi, anternet bi, yéenekaay yi dañoo bare lool. Yenn saa yi, dinga am xalaat mu jéggi jamono ji nga nekk. Mooy waral, li ëpp ci say maas duñ xam fi ngay waxe. Daloon na fi ku mel ni Mamadu Ja, walla Séex Anta Jóob.
Bu ko defee, coow li mënta ñàkk. Ci réewum demokaraasi lan nekk, gis-gis yi bokkuñu, xalaat yi tamit, naka noonu. Loolu dafa baax cim réew. Dina tax nit kiy déglu, ginnaaw bim amaleem njàngatu boppam, xam jan wax, ban gis-gis walla man xalaat a yenu maanaa. Su boobaa, dina xam fu muy teg tànkam, tànn boor bi muy féete. Loolu, nag, képp ku koy jéem a tere, dangay sonal sa bopp ci dara ; bu yeboo nga nangu ko te noppal sa bopp.
Njiitu réew mi, Maki Sàll, bi muy door a falu ci atum 2012, dafa waxoon ne, dina nasaxal kujje gi, faagaagal ko ba dootul tekkeeti dara. Loolu, nag, kuy woote demokaraasi te di ko jëfe du ko sax xalaat ba koy wax.
– Ci sa gis-gis, nan la waroon a doxale ?
– Am réew, dees koy péncoo, di ci weccee xalaat. Ñépp mënuñoo bokk xalaat. Te sax, man dama jàpp ne askanuw Senegaal moo aajowoo nuy wax. Dafa di, bun toogee ab diir waxunu, dunu am jàmm. Foo tollu, ana diw ? Waaw moom, lu ko tee wax ? Lu xew ? Kon, wax ji mënta ñàkk.
Li nguur gi bëgg mooy fexe ba ñépp ànd ak moom, ñu amal fig nguurug bennoo giy ëmb pàcci réew mépp. Bu ko defee, kenn dootul sañ a taxaw naan  ànduma ci lii… ,  lee baaxul… ,  lale, bees ko defe woon nii mooy gën…  walla  ni nguur giy doxale, dara doyuma ci , añs. Réew nag, buñ demee ba kenn sañatul joxe sa xalaat, njaaxum ak musiba mu réy dikkal na askan wa fay yeewoo. Bala ñuy xippi, dina fekk ñu rey leen bu yàgg. Loolu, du fi ame tey, te du fi ame ëllëg.
– Danoo tàmm a gis lu Maki Sàll def nga xëpp ci suuf, mu woote nga wuyuji. Lu la tax a soppi doxalin ?
– Nun, ci kujje gi lan bokk te fasunoo yéene wàcc yoon win jël ndax dunu ay workat. Askan wee nu tax a jóg, moom lanuy xeexal ba keroog Yàlla di teg réew mi ci sunuy loxo, nu daldi koy defar bu soobee Boroom Bi. Looloo tax, bi mbas mi duggee ci réew mi ba tàmbalee law, nu wuyuji ca woote Maki Sàll ba.
Keroog bi nu demee pale, wax nan ko li nu jàpp ne baaxul ci xeexub mbas mi ak lin jàpp ne mën naa dem. Ba nu génnee yit, biral nan sunu xalaat, ñépp di ko dégg. Ginnaaw loolu, dafa sàkku woon ci Péncum-ndawi réew mi mu woteel ko ab sémbub-àtte bu koy may sañ-sañu doxal nim ko neexe. Nu génnaat ne àndunu ci, yëkkati sunu baat ci kow, nag. Ci kow loolu, ma waxtaan ak sama waa làng, ne leen nan toog seetaan, xool nu mbir miy doxe. Bin toogee weer, xool xool xam ni Làmbaay a ngi ñaaw, ci lan génnaat wax. Nun, nag, dugguñu ci politig ngir neex Ma-Sàmba walla Ma-Demba. Waaye, bëgg defar réew mee nu tax a jóg.
– Luy sa xalaat ci ni nguur giy xeexe mbas mi ?
– Waaw. Bala dara, warees na xam ne, Senegaal mooy 6eelu réew mu mbas mi gën a sonal ci biir Afrig. Kon, ñiy tëb di dal te naan :  Senegaal jàmbaar la, nàngam, nàngam …  xamuñu lu xew walla ñu tey ko rekk. Waaye, nañu defaraat seen toogaay te xam ni Senegaal jegewul sax ndam. Gis nga, mbas mi waru fi woon jur tiitaange ak njàqare gi fi amoon ca ndoorteel la.  Jarul woon sax ñuy jagleel 1000iy milyaar xeexub mbas mi. Waaye, boo dee cuune yëfi cuune rekk ngay def, te Maki Sàll cuune la. 8i at yim def ci boppu réew mi yépp, day tandook a nimse rekk. Bu yëkkatee, ñépp yuuxu, mu bàyyi. Bu jaaree fii, ñu ne noo bañ, mu dellu ginnaaw walla mu jàdd. Te, loolu, mbas mi firndéel na ko.
– Ndax danga jàpp ni Maki Sàll dafa gaaw a tiit, dellu ginnaw, walla ?
– Noonu la deme ñeel coowal néewi doomi-Senegaal yi faatoo bitim-réew ci sababu mbas mi. Dafa juuyoo ak njiitu ëttub àtte bu kowe bi, Baajo Kamara, juyoo ak jawriñam, Aamadu Ba. Te sikk amul ci ne, ñooñu, ci waawam lañuy dox. Mbirum jumaa yi ak jàkka yi tamit, noonu la deme. Nooy tëje bérébi jaamukaayu Yàlla yi ba noppi ubbi màrse yi, bitig yu mag yeek màngasin yi, oto yiy daw, nit ñiy liggéeyi di tañcaloo ci gaar yi ? Yenuwul maanaa, moo tax coow li am. Nu ni déet-a-waay, nga jàpplu Abdu Kariim Géy, wooluy Ilimaan, xéy ubbi bérébi jaamu Yàlla yi. Li gën a ruslu, mooy nguur joxe ndigal, mu am ay kurél yu ne duñ ko jëfe. Maanaam duñ ubbi seen i jumaa walla seen i jàngu. Mbirum njàng mi tamit, nun ñépp gis nan ni mu deme. Lii, gàcce mënu koo weesu. Loolu doyul, nga taafantoo guural gi, di jël dogal yu la neex. Rax-ci-dolli, xaalis bi askan wi dajale ngir xeex mbas mi, nga séddale ko say goro ak i farandoo, jox koy nit ñu ko yeyoowul. Lii rekk a tax askanuw Senegaal gisul boppam ci doxalinu nguur gi. Ndeyssan, loolu moo nasaxal nguuru Senegaal ba tekkeetul dara. Lu jiin Njaag a, te Maki Sàll mooy Njaag. Jamono joo xam ne, njiiti réew yi am fulla te fonk seen i askan ñoo ngi xool nu ñuy leen iy dooleele, di wër loppitaan yi ak ndefar yiy liggéey mask yi, nga ne déjj déjjaaral ci sab saal, di ‘’lido’’ ak say doom, naan ñakk bi nii, ñakk bi naa ak di saraxu ñu baal lab bor… Xéy bés rekk ne, damay faral àntarpiriis yi 200i milyaar ci seen lempo. Xam ngeen ne loolu, njuuj-njaaj ak càcc gu bir la. Bu dee ‘’Force Covid-19’’ moom, dama koo waxaalewul. Te nag, ma wax leen ko tey : 1 000iy milyaar yi dinañ nu wax fuñ ko dugal ci nii mbaa ci naa.
– Bu doon yaa jiite réew mi, ci ban anam nga doon xeexe mbas mi ?
– Jamono jii, bu ma Yàlla dénkoon réew mi, doon naa lal i pexe, séddale xeexub mbas mi ci 2i pàcc.
– Ban ak ban ?
– Pàcc bu jëkk bi, fagaru lay doon. Maanaam, keroog bañ nee mbas dikkal na réewum Siin, keroog laa doon jël samay matuwaay, tëj digi réew mi. Ci laa doon dakkal dem beek dikk bi ba mu des gaal yiy yóbbu ak a indi dund ak yu ni mel. Bu loolu féetee boor nag, ma waxtaan ak waa réew mépp : fajkat yi ak waa-kër doktoor, liggéeykat yi, sàndikaa yi, kilifa diine yi, kilifa aada yi, way-moomeel yi, ndaw ñi, jigéen ñi, añs. Bu ma defoon loolu ba noppi, dama doon jublu ci ñaareelu pàcc bi, te mooy jàngat mbir mi, càmbar ko bu baax ci ndimbalug boroom xam-xam yi seen xel màcc ci lépp lu ñeel mbas mi : wér-gi-yaram, paj mi, koom-koom, nekkinu askan wi,  aada ak cosaan, añs. Bu ko defee, dinaa doon xam naka laay doxale. Yaakaar naa ne, bun defoon loolu, tey, guural geek gaw gi ak lépp lu ci aju ciy dogal ak i tere du ko woon jar. Boo jiitee am réew, danga war a natt fu sa doole tollu ngir nga xam noo war a doxale. Ndege, fagaroo gën faju.
– Ndax am na lu PASTEF jot a def ci xeexu mbas mi ?
– Ngeen may ma tuuti ma leeral mbir : PASTEF, maye xaalis taxu koo jóg te du cëram. Dafa di, Senegaal, dafa am lu politiseŋ yi gëmloo askan wi, mooy ne : ab pàrti politig, dafa war di joxe xaalis. Loolu, nag, moo tax ku ci toog, di sàcc alalu askan wi, walbatiku di leen ci jox as tuut ngir gën a yàgg ci jal bi, di dugal ci nafaam ak ci nafay mbokkam. Loolu moo waral ngay gis ab politiseŋ boo xam ne, gorul, yattul, xéyul, gontul, xéy rekk di tabax i kër ak i taax yu yànj, di dawal i daamar, yor xaalis bu dul jeex, muy tibb di joxe, di gundaandaat ak a yaataayumbe… Ndeysaan, fekk ne boobu, xaalisu réew mi lay fowe, di ci jënde askan wi. Ba tax na, Senegaal mënta jëm kanam. Nun, nag, danu bëgg a soppi gis-gis bi askan wi am ci làngu politig gi, ak ci politiseŋ yi ci seen bopp. Ndege, ag làngu politig warta joxe xaalis. Li ko war mooy tëral ab naal, jébbal ko askan wi ba noppi sàkku ci moom mu dénk ko réew mi ngir defar ko. Demal Etaasini, 2i làng ñoo fa am. Waaye, doo leen mës a gis ñuy maye xaalis. Foo mënti dem ci àddina si, noonu la, ba mu des Afrig. Loolu moo fi war a dakk. Ki war a joxe, mooy kees jox lenge yi, xàllal ko yoon wi, woteel kog nafa gu tollu ci 3.700i milyaar, dellu joxati ko 1000iy miliyaar. Bu ko defee, kooku lees war a laaj xaalis ndax moo yor xaalisu askan wi. Te xaalis boobu, dërëmu PASTEF ak yeneen làngi politig yaa ngi ci biir. Noonu la ci dërëmu ñépp nekke, muy taksimaan bi, di jaaykatu gerte bi, di boroom taabal bi mbaa jaaykat biy wër, masoŋ bi, beykat bi, añs.
– Kon daal PASTEF deful dara ngir mbas mi ?
– Ãkay . Naam, ci sunu wàllu bopp, dama ne woon gaa ñi PASTEF amul dara lu muy joxe ndax li ma wax léegi. Waaye, biñ ci ŋoyee wax ne fàww nu def dara, ci laa leen ne nañ ko def ci sutura. Jarul wone tele, jarul a siiwal ci rajo yi. Ma ne leen,  …xam ngeen miskin ak néew-doole yi nekk ci gox-goxaat yi. Mën ngeen leen dimbali ci sutura, kenn bañ cee yëg dara. Lenn, daal, mën ngeen koo def, mooy boole li PASTEF di joxe yépp nataal ko ngir ñu xam ne lii PASTEF a ko joxe ; wànte bu kenn xam ne kii walla kee moo jot lii walla lee…   Léegi nag kom yéen a ma laaj, dina leen tont : yóbbul nan ci loppitaan yi ak bérébi fajukaay yi ay jumtukaayi paj, te loolu def nan ko ci biir réew mépp daanaka. Biralees na ko ci sunu xëtu Facebook. Móodu-Móodook Faatu-Faatu yi bokk PASTEF tamit yónnee nañ xaalis bu takku. Lépp nag, ci sutura lan ko def.  Loolu daal, lan jot a def. Te Yàlla xam na ne duggewun ko ngistal, jaay sunu pàrti taxunoo jóg ; moo tax séentuwunu ci kenn ku nu defal dara mbaa mu nuy sànnil kàrt ëllëg. Bu doon sama sago, du am. Waaye, ni Senegaal tëdde, di réew mu nit ñi war a dimbalante rekk a tax.
– Yenn njiiti Afrig yi te Maki Sàll gën cee fës ñu ngi ñaan ñu baal leen bor yi ñu ameel yenn réew yi. Ndax yow jàpp nga ni bor bi dañ koo war a far ?
– Gis naa Maki Sàll soppi tuuti ci waxin wi, naan yalwaanuñu, ni ñu dàqe àpp gi doy na ñu. Jàpp naa ni waxu ku mer la ; xéy-na li mu làmb, làmb mu dëgër moo ko waral.
Nun ci kujje gi la nu nekk te sunu xam-xam màcc ci mbir mi, juróomi at a ngii nuy jooytu bor bi te tegunu ko rekk ci ay wax. Am réew dafa am lu mu moomal boppam, am lu ko Yàlla wërsëgalee. Naam, am na loo xam ni mën ko jéggaani waaye fexeel ba li nga moom nga yor ko yorin wu rafet, bañ koo sàggane, bañ koo waanteer.
Coowal petorool bi, bind naa ci téere, wax ci lu nekk ba mujj noppi ; coowal zircon, phosphate ak ICS, gis ngeen ko ; sunu suuf sépp mu jaay ko ay doxandéem ñuy bey di yóbbu feneen, li baaxul delsi Senegaal. Kenn umpalewul sunu géej gi fi mu mujje, tey sunu mool yi mënu ñoo am lu dul yaboy. Alal ji ma wax nii mat na téeméeri yoon bor bi ñuy leb, su nu ko sàmmoon rekk, du soxla ñuy lebi kenn.
– Ndax am na réew mu dul leb ?
– Bu dee réew yépp  ay leb tamit, ñaar a ngii : Lebu Sapoŋ bokkul ak bu Libaŋ, ñaari réew yi ëppaley bor ci àddina si.  Koomu Sapon daa naat bu baax, moo raw ci àddina si. Wóor na ko ni su lebee, mën na fey te bala muy egg fii dafa liggéey bu baax, tëye li ko Yàlla baaxe ak feyum limpo.
Fexe ba lempo yeembambaay, ñi war a fey ñépp di fey amagul Senegaal fi mu tollu nii. Alalu réew mépp saax-saaxe nañu ko : Naar ak doomu Amerig ku ñëw ñu siñéel la, Tubaab ak Sinwaa waxi-nopp. Waxatuñu dara, nga lebi xaalis bu dul jeex ci turu askan wi. May wax, mu naan nañ ko baal bor bi. Yaakaar naa ne mébétam moomu du sotti. Bala may bëgg dee ñu naan dañoo am signature bu baax. Ku am signature bu baax, du ni faral leen ma bor bi.
– Waaye bor bi nag dafa xaw a takku…
– Dama ne, Sapoŋ, Farãs, Amerig añs ñoo ñu ëpp bor fuuf te doo leen mës a dégg ñuy ñaan ku leen ko baal. Maki Sàll xam na li koy xaar : bu ñu génne ci mbas mi, doomi Senegaal dinañu dund jafe-jafe yu tar a tar ndax koom gu néew doole gi ciy topp dina metti lool ci Afrig te Maki Sàll daa jëloon léppam aj ko ci peterool bi. Léegi leer na ni peterool ak gaas kenn du ko jariñoo 2023 te sàggane nga li nga moomal sa bopp. Ci at mi, Senegaal dina fey lu ëpp 350i milyaar ci bor booleek crise sociale bi : ñàkk xéyu ndaw ñi, mbey mi, napp amatul, ñàkk di wéy. Moo tax Maki Sàll sonn ci nañ far bor bi. Waaye du fi ame te bu soobee Yàlla, dina wax fum dugal xaalis bi mu leb yépp.
– Looy wax ci xoqtal ak metital yi takk-der yiy toroxal askan wi ci jamonoy guural gii mbas mi sabab ?
– Li jiitu ci sama wax, mooy ne damay gërëm, di sargal ak di delloo njukkal takk-der yi. Ndaxte, ñooy wattu sunu kaaraange guddeek bëccëg. Ginnaaw Yàlla, bu dul woon ñoom, Làmbaay ñaaw. Seen liggéey yombul te anam yiñ koy defe dafa metti lool.
Nun, dipite yi, yoon may nanu nu génn ci jamonoy guural gi. Te man, damay faral di génn 2 walla 3i guddi yu nekk. Yenn saa yi ma daje ak ñenn ci ñoom, nu lal aw waxtaan. Bu ma leen xoolee, sama yaram day daw. Seetal rekk, guddig weeru koor, ci ngelaw li, ñuy fanaane taxaw guddi ba bët set. Loolu metti na.
Dëgg la, nag, am nay jafe-jafe diggante askan week takk-der yi leen war a aar. Léeg-léeg, ñu lijjanti mbir mi ba du jur gàllankoor ci benn boor. Waaye, yenn saa yi, mbir mi ëpp i loxo ba njaaxum am ci, ñii am ciy gaañu-gaañu, ñale ñàkke ci seen bakkan. Man, nag, dama foog ne tàggat gee des. Xawma naka lees ko tërale, waaye dafa mel ni dañuy dëddale takk-der yi ak askan wi. Ngir jox leen ci misaal, damay sukkandiku ci sama jaar-jaar ca ENA.
Dañ nu doon faral di wax kàddu gii :  mooytuleen  contribuable  bi (ki war a fey lempo) ; dafa ñor, day njuuj-njaaj, day nëbbu  topp di la ko wax ak a waxaat. Yëf yi ub lool sama bopp, ma toog sama néeg naan sama xel moonte de samay waajur ay  contribuable  lañu. Moo tax bés ma laaj sama benn porfesoor ndax ‘’contribuable’’ bi nit ak i noppam la walla tur la rekk wu ñuy bind cig kayit. Ndege, baat yiñ lay tàmmal ca daara ja, méngoowul ak li ngay dund, di ko gis bés bu nekk. Moo tax, boo jotee sab lijaasa ba tàmbalee liggéey, dangay noonoo  contribuable  bi, ndax dañ la gëmloo ne du ku baax, jubul, day labaj.
Amaana, looloo dal takk-der yi dem bay xoole askan wi ay bëti noon.
– Luy sa xalaat ci la takk-der ya duggoon kër Ilimaan Ñiŋ ( Caaroy) , jaay njambootam doole, dóor waa kër ga, toroxal leen ?
– La xewoon ca kër Ilimaan Ñiŋ, jaaduwul te rafetul. Damay koy naqarlu te di ko mas-sawu, moom ak njabootam. Ndaxte, jàkkaarlook nit ku yorul gànnaay, xeexul ak yow, nga dóor ko ba toog ci kowam, du yoon, ag nitadi la. Dangay xool ni alkaati yiy doxale ci doxi ñaxtu yi. Doyoon na rekk sànni ay gërënaad lakkiromosen. Waaye, dañuy dàq nit ba ci biir këram. Te, loolu amul feneen ci àddina si.
Waaye, askan wi am na ci wàll. Ndaxte, mbejum kanam, boroom a koy fajal boppam.
– Mel na ni yow ci sa bopp dundoon nga lu xaw a nirook lii ?
– Dëgg la ndax ay sàndarma mës na ñoo dem sama kër yaay ca Sigicoor ngir nangu fay kayiti parenaas. Bi loolu amee, dama jël ab layookat, topp mbir mi ba mu sës. Ca mujjantal ga, yoon jox na ma dëgg, daan sàndarma ya fa demoon.
Senegaal, moom, mooy réew moo xam ne, ku ñaawtéef laalul, danga nga naan sama yoon nekku ci. Gii Maryiis Saaña xam na dara ci li may wax.  Askan wee war a fippu, bañ, ne na ñaawtéef yi dakk. Bu doon ci réewi Tubaab yi, askan wépp a ngi ci mbedd yi.
– Danga yaakaar ni li takk-der yi nekke, dañ leen cee bàyyi ?
– Ci beneen boor, waaw. Waaye njort naa ne, dañ leen di jox it ay ndigal yenn saa yi. Ndaxte, ku xam ni pólis di doxe, nga gis ab alkaati bu nekk ci biir màkkaanam sañ a def widewoo, yor i liif di tëkku askan wi, di ko dig ay dóor…ñàkkul mu am luñ ko sant. Ndaxte, ñoom daanaka yoon da leen a muumaloo. Amaana yit nguur gi ragal te xam ne amul ay alkaati yu doy yum mën a tasaare ci réew mépp. Xam naa, moo tax mu ni leen nañ tiital gaa ñi ngir ñu bañ a génn. Ndaxte askanuw Senegaal dafa ragal yat. Li koy firndeel mooy, ci bés bu jëkk bi dañu duma gaa yi bu baax, ca ëllëg sa, gisuma sax muus muy taxawaalu. Li ma tax a wax ne dañ leen koo sant mooy ne, dara du leen ci fekk, kenn du leen teg i daan. Loolu nag, baaxul, day féewale pólis bi ak askan wi. Warees na koo joyyanti ba jubale leen, ñu doon benn.
– Nan jàll ci mbirum taalibe yeek xale yiy taxawaalu ci mbeddi réew mi. Nguur yi fi jot a  jaar yépp, lajj nañ ci caytug fànn boobule. Lan moo ciy sa njàngat ?
– Am réew, boo bëggee xam nu ëllëgam nar a deme, natt ko ci ni muy saytoo ay doomam, jigéen ña ak néew-doole ya. Duma def lu dul dellooti mbirum taalibe yi ci loxo doxalinu nguur gi. Ndaxte, bu dee ñu bari ci way-juri tey yi sàmmontewuñ ak seen i warugar, nguur gi moom loolu waru ko.
Bu dul dara sax, rafetul ci xar-kanamu réew, ay xaleem di taxawaalu ci mbedd yi. Muy taalibe walla ñiy mbubboo daara (am na ci réew mi). Yenn saa yi nga dox ba daje ak njabootug lëmm, ñu nekk ci mbedd mi, ci jamonoy seddaay ak ngelaw…dangay yéemu sax. Li ngay jëkk a xalaat mooy, lan la xale yii nar a dooni ëllëg ? Ndax bàyyees na xel ci seen wér-gi-yaram ? Bu dee am mag mooy tegaley yére yu bari ngir aaru, nu xale yiy def ? Nguur gi warul seetaan loolu.
– Ndax ñàkk pas-pasu nguur gi la ?
– Bu ngeen fàttalikoo, 4i at ci ginnaaw, Maki Sàll amaloon na fi ndajem jawriñ ca Pikin, ca la waxe woon ni  benn taalibe dootul taxawaalu ci mbedd yi  ; boobaak léegi, nag, tey la Waalo gën a aay. Te mbir mi, wareesu koo yemale rekk ci taalibe yi. Benn xale warula nekk ci mbedd mi.
Waaye, boo amee ag nguur goo xam ne, amul baat ci benn boor, daraam du sotti. Dara waralu ko lu dul li nguur gi génne loxoom ci diine ji ak ci daara yi. Xam ngeen ne, buñ demee ba naan nguur gi day xeex daara ci miim réew, soxla am na. Njabootu daara yi dem nañ ba jàpp ni nguur gi noonu daara yi la, walla sax noonu diine ji la. Man, nag, dama naan nguur gi defalul daara yi waaye duma wax ne dafa leen noonoo. Loolu, nguur guy xaru rekk a koy def. Li mu defalul daara yi, nag, moo tax amul màqaama wax ci ñoom. Nu wax ko te dee, nguur gi dafa sàggane gëm-gëmi askan wi.
– Luy mébétu PASTEF ci mbir mi ?
– Ngëm dafa nekk pàcc mu am solo ci dundu nit ki. Ni ko wér-gi-yaram soxalee, noonu la ko gëm-gëmam yittelee. Nit dina feebar, dem loppitaal ñu koy jox i garabi-tubaab te du wér, fekk ne feebaru ngëm la ame. Kon, loolu dafa am solo.
Moo tax, nun, ci sunub naalu 2019 bi, danoo waxoon ne warees na cëral diine ji ci naal yi nguur giy lal, yoonal ko. Damay faral di dégg ñu naan Senegaal réewu layig la. Waaye loolu ay waxi kasaw-kasaw rekk la. Bala nga koy xam Gàmmu jot, walla Màggal, walla Pópangin.  Nun, dunu réewum layig ni ko ñenn ñiy xalaate. Mënees na wax ne, Senegaal, réewum ngëm la moo xam ne, xàjj-ak-seen amul ci diggante diine yi ak këri diine yi.
Bu ko defee, bu nuy tëral nafa gi, warees na sóoraale diine ji, beral ko xaalis ni ñu koy defale njàngum tubaab bi añs. Boo demee réew mu mel ni Marog, looloo fa am. Dañoo wutal diine ji ag njawriñ gu koy toppatoo. Maanaam, defar jàkka yi, jàngu yi, daara yi, añs. Nun, waa PASTEF, loolu mooy sunu mébét.
Bun defee loolu ba nopppi, ci lanuy soog a mën a wax ci daara yi ak lépp lu jëm ci diine ji. Bu ko defee, dinan yoonal daara yi ba, képp ku jóg ngir ubbi daara, dina ko teg fu wóor. Dinan la topp, xool ndax jàng nga, ndax am nga ñu lay jàppale ci liggéey bi, ndax am nga béréb bu baax, añs. Waratunoo nangu ab Sàmba Njaay làq ay doomam, dugal leen lekkool, ba noppi jël ay doomi jàmbur di leen yalwaanloo ci mbedd mi.
Waaye, nag, du lépp a bon ci daara yi. Am na ay daara yu baax yu fi nekk, bu ma fi nekkee di lim damay juum. Boo fa demee, benn xale du génn. Yorees na leen yorin wu rafet. Ni njàngum tubaab bi amee kurél guy saytu lépp lu ci aju (inspection d’académie), noonu lees war a wutale daara yi tamit ag kurél guy wattu lépp lu ci aju.
– Danoo seetlu ne, léegi, saa booy wax ak askan wi, làmmiñu wolof ngay jëfandikoo. Lan moo ko waral ?
– Waaw. Loolu, du lu ma jékki-jekki rekk def ko. Ndànk ndànk la ñëwe ci man. Boo seetee, 3 ba 5i at ci ginnaaw, ni ma doon waxe farañse laa doon waxe wolof. Waaye, may dox di seetlu, di jàng lu bari. Wax dëgg Yàlla, jàng naa téere yu bari. Waaye, ni may kàdduy Séex Anta Jóob di dugge, li miy def ci man, keneen defu ko ci man ci ñi ma jot a jàng seen i téere. Bi ma jàngee ay téereem, dama toog xalaataat lu bari, mu yee ma ci mbir yu bari, rawatina li jëm ci làmmiñi réew mi ak sunuy aadaak cosaan.
Gaa, man duma wolof, waaye sama yaay séeréeru Xombol la, wolof lay làkk. Sama baay joolaa la, sama maam bi jur sama yaay di al pulaar, kon man mën na wax ni duma wolof.
Waaye, Yàlla am na ci nit ñi yërmande joo xam ne, fépp fu mu boole ay nit yu wute ci waaso, dina fa tàggat aw làmmiñ wu leen di boole, ñu cay jokkoo. Dangay seet, tey, bu doon wolof bi wolof kese la dégg, al pulaar di wax pulaar kese, joolaa bi yem ci làkkam, séeréer bi noonu, añs. Kon, nan lanuy déggoo ? Du sotti. Yàlla la neex mu sàkk nu ba noppi, def nuy kurél ak i pàcc ngir nu xamante, xàmmente, ni mu ko waxe ci Alxuraan. Kon, du ngir féewale nu. Tey, boo demee Kaasamaas, gis ni joolaa yiy soloo ak a fecce, dinga ci jànge lu bari, nga dem feneen ci ñeneen ni tamit noonu. Bu ñépp bokkoon lépp, àddina si day soof. Waaye, li nu boole moo ëpp li nu wutele. Fii ci Senegaal, fépp foo dem, dégg nañ wolof. Mën nañ ko bañ a wax waaye dégg nañ ko, te loo ci wax xam nañ ko.
Farãs, atum 1375 lañ gàll farañse bi def ko làmmiñu réew ma, mu wuutu lateŋ. Siin moo nu ëpp ay kàllaama fuuf, 300i daanaka. Waaye, teewul màndareŋ lañuy jëfandikoo. Noonu la amee fépp. Nun Senegaal, wolof la fi Yàlla tànn. Warees na nangu lu ni mel.
Raayante bi moo fi war a jóg, wolof mooy làmmiñ wi nu war a boole. Ku bañ a làkk farañse, lu tax ngay bañ a làkk làkku nit ku ñuul ni yow ? Kenn waxu la nga nekkaat wolof. Waaye, ab jumtukaay kese la ngir wax ak ñi nga bokkalul waaso. Te sax, aaday wolof, séeréer, ak joolaa wutewuñ lu bari.
Bu dee lu jëm ci mbirum njàng mi, bun demoon ba sàrtal njàngum làmmiñi réew mi ci lekkool yi, wolof mooy doon làmmiñuw bennale wi. Ñépp a koy jàng. Ginnaaw gi, nag, gone gu ci ne tànn weneen làmmiñ dolli ci, moo xam pulaar lay doon, séeréer, joolaa, soose, añs. Loolu, bu amee, xale bu ci nekk dina mën a wax ñaar ba ñetti làkk ci làkki réew mi. Te, loolu day gën a dëgëral bennoo bi.
Bun génnee Senegaal, nag, jàpp naa ne, biir CEDEAO, awsa lees war a tànn. Bu dee Afrig gépp, suwaayili bee ci gën a yey.
– Luy sa naal ñeel aada ak cosaan ?
– Aada mooy lépp, mooy cëslaayu yokkute. Waxuma, nag, tëgg, fecc ak li xew jamono jii. Sumay wax aada, xam-xam, cosaan ak sag yi mu làmboo ma tax di wax. Ndege, ku xeeb sa cosaan, ñu xeebal la ko. Nit dafa war a gëm boppam.
Tey, Sinwaa bi dafa gëm ni Siin moo war jiite àddina si te ndog-ndog da ko daloon ci diggante bi, Àngalteer ak Sapoŋ raw ko. Moo tax, Siin dafa gëm cosaanam ak démbam. Iraŋ, bu àddina sépp waxee mu téye fi mu téye rekk, ñemee ŋoy fi mu ŋoy, booba cëslaayu aadaam a ko ko may. Ñoom, ca nguurug Pers ga woon lañuy sukkandiku fonk seen bopp. Turki, ñoomit, ca nguurug Otomaan ga woon lañuy wéru. Boo demee Ërob, tamit noonu. Kon, koo jël ci àddina si, ci démbam la sukkandiku ngir jéem a suuxat réewam. Loolu la Séex Anta Jóob xamoon bu yàgg. Moo tax liggéeyam am solo lool.
Moo saxal ni, ciy gëstoom, Afrig benn aada a ko lal, te Misra moo fi ëppoon doole. Tubaab baa ñëw ci ginnaaw, gëmloo nu leneen, suufeelnu banu xeeb sunu bopp. Xeebeel boobu la Séex AntaJóob dindi.
(ÑAAREELU XAAJ BI FEEK I FAN)
Ndey Koddu Faal, Paap Aali Jàllo, Daawuda Géy
Fan yii weesu, njiitu réew, Maki Sàll, fekki woon na Putin ca Riisi ngir, nee ñu, ñu waxtaane  bekkoor bi xare bi xew digganteem ak Ikren jural àddina si, rawatina réewi Afrig yi. Ndax kat, Maki Sàll dafa jàpp ne xare bu ni mel, baaxul ci réew yu néew doole ni réewi Afrig yi. Nde, réew yooyii, ngën-ji bari li  ñuy dunde, dañu koy jéggaani bitim-réew. Te, muy Riisi, di Ikren, dañu bokk ci réew yi teg loxo dundeef yu mel ni ceeb, mbokk, farin añs. Jamono jii, nag, xare bi dafa gàllankoor yaxantug àddina si ak yóbbaliy dundeef yooyee. Kon nag, bu xare bi dakkul, koom-koom yi dinañu nasax, xiif gu metti dina am fii ak i weer.
Looloo tax ñu bari def taxaw seetlu ci mbir mi. Ndege, Afrig ñàkkul bay tàllal loxo, di jéggaani ndimbal ak dund ngir askanam. Wax-dëgg, nag, Afrig soxlaalul kenn ndax li fi nekk ciy balli bindaare, géej yi ko wër, naaj wi ko tiim ak asamaan su nangu sii, nga teg ci ndaw yi fi ne gàññ, toll ci seen digg doole… Nee nañu mbas meek xare bi xew tey diggante Riisi ak Ikren ñoo tax koom-koomu réewi Afrig yi gën a suux. Mën na nekk. waaye, ndax ci loolu rekk lees ko war a delloo ? Déedéet. Bu dee loolu itam, dafa fekk ñu jël seen i yoonu yokkute tënk ko ci ñeneen. Loolu bokk na ci li tax seen i koom-koom mënuñu suqaliku boobaak léegi. Réew yépp tey, seen i bëgg-bëgg bopp a leen yitteel, du leneen. Ñoo wax dëgg sax ! Wolof nee, mag moom, bu naanee ndox mu, tàng suukër saa tax. Réew yi duñ ànd ak ku leen amalul njariñ. Kon nag njiitu réew lu fi teg yaakaram ci keneen ngir suqali koom-koomu réewam dina yàgg féey ci géej gu amul ndox.
Moo tax, boo seetee ba ci biir, mbooleem li askan wiy jooy tey, ci yokkute geek yeneen yu ni deme, benn xare waralu ko ! Bu dee Senegaal, ay tamñareet (Miliyaar) lañuy yàq ci lu ko jarul, ba pare dëkk ci nger gu mettee metti. Ay dipite ak ay jëwriñ yuy sàcc te dara du leen ci fekk. Bu dund gi yokkoo kon kan a ? Njureef yi de, dañuy wane ni njiitu càmm gi di suuxale koom-koomu réew mi.
Ci taxaw seetlu yi, am na ñu naan bi Senegaal di tëj digam ak bu Mali yàggul dara. Te umpul kenn ni digu Senegaal-Mali, ci benn at doŋŋ, ay tamñareet la ci Senegaal daan jële. Maki Sàll ak waa CEDEAO jékki saa rekk jël ay ndogal, ub dig yi. Li Senegaal di ñàkk ci bile tëj moo ëpp fuuf xare bi ñépp di wax. Maki daal, mu ngi soofantal koom-koomu réew mi. Bëgg a jiital bëgg-bëgg farãse yi rekk a waral coonoy way-dëkk yi. Ku ànd ak nguur gi mën nga sàcc, di njegenaayoo xaalisu réew mi. Néew-ji-doole yi ñooy yëg yokkute dund gi, ñoom lañuy sonal te ñoom lañuy tegal lu tar saa su nekk.
Bekkoor (crise économique) gi yenn réewi Afrig yiy dund nag, ñu koy jaarale (tànqoo) ci xareb Riisi ak Ikren, ay fontu kese la. Beykat yaa ngi fii, ku leen tegoon ci ay anam yu baax kon déy benn Saa-Afrig du ñàkk lu muy lekk. Na njiit yi bàyyi tappale bi te liggéeyal réew yi. Loolooy dëgg.
Ñàkk kersa gi njiit yi àndal dafa jéggi dayo. Moo tax ñépp di xeeb réewi Afrig yi.
Maki de, tukkéem gii gàcce rekk la teg réewi Afrig yi. Daraay njariñ làmboowu ko. Ndax kat, ak fi Riisi tollu, moo waroon a soxla Saa- Afrig yi.
Tey la bés bi ñu jagleel misig. Ñu di ko màggal fii ci biir réew mi. Xumbal yi nar jolli ci gox yu bari, ci biir réew mi.
Ci dibéer jii weesu, 18eelu fan ci Suweŋ 22, la Yuusu Nduur doon amal xew-xew bi mu tàmm a amal at mu nekk ca Bérsi. Moom, bokk na ci woykat yi ñu gën a ràññee Senegaal ak Afrig. At mu ne day tëgg fee ca Bérsi. Mu nekk xew-xewu misig mbalax bu mag biy dajale mbooloo mu bari.
Ku dégg Maam Yunus Jeŋ, sa xel dem ci jigéen ji jëkk a bind téere nettali ci kàllaamay Kocc. Péncum Maam Yunus Jeŋ nag bànqaasub kurélu FONK SUNUY LÀMMIÑ la. Li ko tax a sosu mooy jàng, jubal, jariñoo sunuy làmmiñ. Sasoo it amal benn yoon ci weer wu nekk ndajem ladab ci làmmiñi réew mi. Àllarba, 17 nowàmbar 2021, lañ amaloon ubbite bi ci Place du Souvenir Africain. Mu nekkoon jataay mu réy te am solo ci teewaayu kurél gi yépp daanaka, ñiy yëngu ci làmmiñi réew mi ak njabootu Maam Yunus Jeŋ mi nga xam ni moom lañ tudde ndaje yi ba noppi jagleel ko ubbite bi ngir sargal ko.
Bi ñetti waxtu jotee, exposition door na ndax ca bunt saal bu mag ba lañ raŋale téerey EJO Editions, këru móolukaay, OSAD, ARED ak CNRE, ñépp di yëngoo ak a móol i téere ci sunuy làmmiñ.
Ndoorte la soxna Ngaakaan Ñing, njiitu béréb bi moo jël kàddu, dalal gan ñi, rafetlu xalaat bi jur ndaje mi waxaale mbégteem ci liñ taamu ligéeyukaayam.
Bi mu daanelee, Mamaram Sekk mi nekkoon aji-lootaabe bi jox kàddu ma-làmmiñal Ajaratu Umar Sàll mu xamaleek mbooloo mi FONK SUNUY LÀMMIÑ. Fàttali li tax a jóg kurél gi ak li mu ëmb ciy bànqaas te Àllarbay làkki réew ak Ànd jubal mbind mi bokk ci. Bàyyiwul ginnaaw li Séex Anta Jóob daan wax naan : làkku jaambur mën nga koo macc mu neex lool ni tàngal waaye doo ci tàqamtiku. Li nga moomal sa bopp moo dàq yëfi keneen.
Bi mu noppee, soxna Buya Faal, njiitu kàggu Goethe Institut wuutu ko, moom it, faram-fàcce bu baax lëkkaloo gi am seen digg ak kurél gi ba tey mu jur Péncum Maam Yunus Jeŋ. Ku sa bopp réer, koo seet doo ko gis, muy tekki ni rekk fonkal sa bopp, fonk li nga moom, door a ubbiku ci keneen mbaa leneen. Bi soxna Buya noppee, Mamaram wone téere (livret) biñ jagleel Maam Yunus Jeŋ ngir ñu gën koo xam ak liggéeyam. Pr. Mbàkke Jaañ mi fa teewaloon nguur gi moo tëj lëm yi. Yëgle na ni ci atum 2022, juróom-benn ci làmmiñi réew mi dinañ leen dugal ci njàngale mu suufe mi (CI) ndax xam nañ bu baax ni jariñoo sa làmmiñ mooy jëmale kanam am réew. Kon lii jéego bu am solo la ci lay suqali Senegaal.
Séex Aliyun Ndaw mi ñépp xam nëbul mbégteem ci bindkati tubaab ak xeltukat yu mel ni ñoom Bóris daan bind ci tubaab wàññeeku di bind ci seen làmmiñ. Ndax lu am solo la. Ñaax it ñiy jëfandikoo wolof ñu jubbanti seen waxin, ci misaal foo bëggee wax jox dig daje, nga ni ba bés bi rekk, muy lu jub, lu amul toppandoo.
Ginnaaw gi Lamin Mbaay ak Kura Saar dawloo yaram yépp ak taalifi Maam Yunus yi ñu yëkkati. Waaye Maysa Maaraa kenn du moom ci baat bu leer ak woy. Dafa slam ñaari woyu Maam Yunus Jeŋ laata Aatumaan Njaay Dumbuyaa di bérél mbooloo mi jaar-jaari Maam Yunus Jeŋ. Jàngalekat bu xareñ, bindkat bu mag, jigéen ju jaambaare te yiw, mi ngi fekk baax ca xolu Kajoor (Tiwaawan) ci atum 1941, génn àddina 2016 ci Ndakaaru.
Mamadu Jara Juuf moo tënk Aawo bi, téere bu am solo boobu Maam Yunus di ci wone ni kuy séy dangaa war a muñ ndax sonn daw, bëgg a dee daw, doo fekke dara. Waaye sonn muñ, bëgg a dee muñ, ku muñ, muuñ. Lu mel nii it lay wax ci woyam bi tudd Réjj may déju, di taxawaay ak xeexu Maam Yunus mi rootee ci teenu yaayam ak wu soxna Aram Faal, sunu Séex Anta Jóob bu jigéen.
Maam Yunus Jeŋ bindkat la woon, yor i feem, ci toogaayu létt yiy Penda géwél létt ndaw si ci la bindkat biy jéem a defar jikkook yaram, di ko nettali ni Ndeela (way-jëmalu Aawo bi) nekkee ci naaj wiy liggéey ba ker ñëw, mu war a noppalu ak sagu.
Bindkat day nettali ay xew-xew yu ay jëmm def ci ay béréb ; kon mooy jàngat gi am solo . Dem na sax ba méngale Madame de La Fayette ci La Princesse de Clèves ak Maam Yunus fi muy wone taaru Finaax te Ndeela talu koo xool ndax coono bi muy dund ci kër jëkkaram te kenn tegu ko ko ku dul goroom  ak i njëkeem.
Bi sëñ Juuf muujalee, ñu ubbil kàddu képp ku am lu mu sànni ci Maam Yunus Jeŋ walla ci li mu bind bàyyi fi. Seede yi amoon nañ solo tey benn baat bi : Maam Yunus Jeŋ ku fonkoon boppam la.
Soxna Aminata Mbay, jàngaleku tubaab ci Liise Kénédi day jàngale L’ombre en feu bu Maam Yunus, am na it nisëru boole ci Aawo bi ; ndax def ceek sotti ci la.
Séex Adaraame Jaxate, njiitu UESLAN (kurél gi boot bindkati làmmiñi réew mi) top nay tànki Séex Anta bi baxoo woon naan bëgg a suqaliku ci làkku doxandéem nax sa bopp la. Buñ sukkandikoo ci baatam, Senegaal, téeméer boo jël, daanaka 20i rekk a dégg tubaab, kon bu nu bëggee fëll, fàww nu jox gëdd sunuy làmmiñ.
Ndaje ma nag tàmbali ba njeexital, xalamkat bi dal-luwul benn yoon, kon yow mi dawal kayit gi, nànd nga ni, ndaje ma géeyul woon.
Kàddu njabootu Maam Yunus moo ko tëj. Ñu wax seen mbégte ak sag gu ñu am ci ni Fonk Sunuy Làmmiñ dekkilee seen mbokk, du lu ndaw te sant nañ bu baax ñi ko jëmmal. Taawam bu jigéen, soxna Ndey Kamara, nee na jaadu na ñu saragl yaayam ndax li mu liggéey jëme ci làmmiñu wolof ; lii sax moo taxoon mu tekki Bàkku Senegaal ngir ay mbokkam yi duggul lekool mën koo nànd. Bi lii lépp matee nag, dañoo tàggatoo ak cocktail : woo ña teewoon ci ay xéewal, lekk ak naan.
Ku lim, xéy-na, dinga fàtte waaye FONK SUNUY LÀMMIÑ buy tudd farandoo yi, Njawriñu téereek dawal fokk ñu nekk ci biir ndax dugal nañ seen loxo bu baax ci Péncum Maam Yunus Jeŋ.
Mbooloo mu takku wuyisi woon na FONK SUNUY LÀMMIÑ, taskati xibaar yi tamit, kenn demul ñu des. Ñaareelu Péncum Maam Yunus Jeŋ (desàmbar 2021) ñuy ko jagleel Séex Aliyun Ndaw. Ñetteel bi (saŋwiye 2022), ñuy dalal Bubakar Bóris Jóob ngir waxtaane téerem bu bees bu muy door a noppi. FSL di ci përye ñépp, bàyyiwul kenn.
Ay juutikat ak ay boroom bàkkaar daan jegesi Yeesu ngir déglu ko.  Farisen ya ak xutbakat ya di ñurumtu naan: Waa jii mi ngi nangoo nekk ak ay boroom bàkkaar ak a lekkandook ñoom!  Noonu Yeesu daldi leen wax léeb wii ne leen:  Kan ci yéen soo amoon téeméeri xar, te benn réer ci, nooy def? Ndax doo bàyyi ca parlukaay ba juróom ñeent fukki xar ya ak juróom ñeent, toppi ma réer, ba gis ko?  Te boo ko gisee, dinga ko gàddu ak bànneex, yóbbu ko kër ga.  Boo àggee ca kër ga, dinga woo say xarit ak say dëkkandoo ne leen: Kaayleen bànneexu ak man, ndaxte gis naa sama xar ma réeroon.
Maa ngi leen di wax lii: ci noonule, dina am mbég ci asamaan, bu benn bàkkaarkat tuubee ay bàkkaaram. Te mbég moomu mooy ëpp mbég, mi fay am, ngir juróom ñeent fukk ak juróom ñeent ñu jub, te soxlawuñoo tuub seeni bàkkaar.
Te it bu jigéen dencoon fukki libidoor, benn réer ca, nu muy def? Ndax du taal ab làmp, bale kër ga, seet fu nekk, ba gis ko?  Bu ko gisee, dina woo ay xaritam ak ay dëkkandoom ne leen: Kaayleen bànneexu ak man, ndaxte gis naa sama alal ja réeroon.  Maa ngi leen di wax lii: ci noonule la malaakay Yàlla yi di ame mbég ci benn bàkkaarkat bu tuubee ay bàkkaaram.
Yeesu dellu ne leen: Dafa amoon góor gu am ñaari doom.  Benn bés caat ma ne baay ba: Baay, damaa bëggoon, nga jox ma li may wara féetewoo ci ndono li. Noonu baay ba daldi leen séddale alalam.  Ay fan yu néew gannaaw gi, caat ma fab yëfam yépp, dem ca réew mu sore, yàq fa alalam ci topp nafsoom.  Bi mu sànkee alalam jépp, xiif bu metti dal ca réew ma, mu tàmbalee ñàkk.  Mu dem nag, di liggéeyal ku dëkk ca réew ma, kooku yebal ko ca ay toolam ngir mu sàmm mbaam-xuux ya.  Mu xiif ba bëgga lekk ca ñamu mbaam-xuux ya, ndaxte kenn mayu ko dara.  Mujj xelam délsi, mu ne: Sama baay am na ay surga yu bare, te dañuy lekk ba suur. Man nag maa ngi fii di bëgga dee ak xiif!  Damay jóg, dem ca sama baay ne ko: ‘Baay, tooñ naa Yàlla, tooñ naa la;  yeyootumaa nekk sa doom; boole ma ci say surga.’
Mu daldi jóg, jëm kër baayam. Waaye bi muy soreendi kër ga, baayam séen ko, yërëm ko, daldi daw laxasu ko, fóon ko.  Doom ja ne ko: Baay, tooñ naa Yàlla, tooñ naa la; yeyootumaa nekk sa doom.  Waaye baay ba ne ay surgaam: Gaawleen indi mbubb, mi gëna rafet, solal ko ko. Te ngeen roof ab jaaro ci loxoom te solal ko ay dàll.  Indileen sëllu wu duuf wa te rey ko, nu lekk te bànneexu;  ndaxte sama doom jii dafa dee woon te dundaat na, dafa réeroon te feeñ na. Noonu ñu tàmbalee bànneexu.
Fekk booba taaw baa nga woon ca tool ya. Bi mu ñëwee, ba jub kër ga, mu dégg ñuy tëgg, di fecc.  Mu daldi woo kenn ca surga ya nag, laaj ko lu xew.  Mu ne ko: Sa rakk moo délsi, te sa baay rey na sëllu wu duuf wa, ndaxte ñibsi na ci jàmm.
Ci kaw loolu taaw ba daldi mer, baña dugg ca kër ga. Baayam daldi génn, ngir ñaan ko mu dugg.  Waaye taaw ba wax baayam ne ko: Seetal ñaata at laa la liggéeyal, mel ni jaam, te masumaa moy sa ndigal, waaye yaw, masuloo ma may sax tef, ngir ma bànneexu, man ak samay xarit.  Waaye bi sa doom jii dikkee, moom mi yàq sa alal ci ndoxaan, reyal nga ko sëllu wu duuf wi.  Noonu baay bi ne ko: Sama doom, yaa ngi ak man bés bu nekk, te li ma am lépp, yaa ko moom.  Waaye war nanoo bànneexu te bég, ndaxte sa rakk jii dafa dee woon te dundaat na, dafa réeroon te feeñ na.
Yaw Teyofil mu tedd mi, xam nga ne, nit ñu bare sasoo nañoo bind ab nettali bu jëm ci mbir, yi xewoon ci sunu biir,  li dëppook waxi seede, yi ko teewe woon li dale ca ndoorte la te ñu mujj nekk jawriñi kàddug Yàlla.  Léegi nag kon man ci sama wàll, gëstu naa ci lépp li ko dale ca njàlbéen ga, te fas naa la ko yéenee bindal, nettali la ni xew-xew yooyu deme woon tembe.  Noonu dinga mana xam ne li ñu la jàngaloon lu wér péŋŋ la.
Ca jamonoy Erodd, mi nekkoon buur ca réewu Yawut ya, amoon na sarxalkat bu ñu tudde Sakari te bokk ca mbootaayu sarxalkat, ya askanoo ci Abiya. Soxnaam Elisabet askanoo moom itam ci Aaróona.  Sakari ak soxnaam ñu jub lañu ca kanam Yàlla, di topp ni mu ware ndigal yi ak dogali Boroom bi yépp.  Waaye amuñu doom, ndaxte Elisabet manula am doom, te it fekk ñoom ñaar ñépp ay màggat lañu.
Benn bés nag Sakari doon def liggéeyu sarxaleem ca Yàlla, ndaxte mbootaayam a aye keroog.  Bi ñuy tegoo bant, ni ko sarxalkat yi daan defe naka-jekk, ngir xam kan mooy dugg ca bérab bu sell ba ca kër Yàlla ga, ngir taal fa cuuraay, bant ba tegu ci Sakari.
Ca waxtu wa ñuy taal cuuraay la, mbooloo maa nga woon ca biti, di ñaan.  Noonu benn malaakam Boroom bi daldi feeñu Sakari, taxaw ca féeteek ndijooru sarxalukaay, ba ñuy taal cuuraay ca kawam.  Naka la ko Sakari gis, fitam daldi dem, mu tiit.  Waaye malaaka ma ne ko: Bul ragal dara Sakari, ndaxte sa ñaan nangu na. Elisabet sa soxna dina la jural doom, te dinga ko tudde Yaxya.  Sa mbég lay doon, sa xol sedd ci, te ñu bare dinañu bég ci juddoom,  ndaxte dina nekk ku màgg ca kanam Yàlla. Du naan biiñ walla dara luy màndil, te bu juddoo, Xel mu Sell mi daldi ko solu.  Dina delloosi niti Israyil yu bare ci Yàlla seen Boroom.  Mooy jiitu, di yégle ñëwug Boroom bi, ànd ak xel mi ak doole, ji yonent Yàlla Ilyaas amoon, ngir jubale xoli baay yi ak doom yi, ngir delloo ñi déggadi ci maanduteg ñi jub. Noonu dina waajal mbooloo muy teeru Boroom bi.
Sakari daldi ne malaaka ma: Nan laay xame ne loolu dëgg la? Ndaxte mag laa, te sama soxna it màggat na.  Malaaka ma ne ko: Man maay Jibril miy taxaw ci kanam Yàlla. Dañu maa yónni ngir ma wax ak yaw te yégal la xibaaru jàmm boobu.  Léegi nag gannaaw gëmuloo li ma wax, dinga luu te dootuloo mana wax, ba kera sama wax di am, bu jamonoom jotee.
Fekk na booba mbooloo maa ngi xaar, jaaxle lool ci li Sakari yàgg ca bérab bu sell ba.  Waaye bi mu génnee nag, manula wax ak ñoom. Noonu nit ña xam ne dafa am lu ko feeñu ca bérab bu sell ba. Dafa luu, ba di leen liyaar.
Bi Sakari matalee liggéeyu sarxaleem ba noppi, mu daldi ñibbi.  Bi mbir yooyu weesoo, Elisabet soxnaam ëmb, di ko nëbb lu mat juróomi weer  te naan: Lii mooy yiw wi ma Boroom bi defal, ba fajal ma li doon sama gàcce ci nit ñi!
Bi Elisabet nekkee ci juróom benni weeram, Yàlla yónni na malaakaam Jibril ca dëkku Nasaret ca diiwaanu Galile.  Mu yebal ko ca janq bu ñu may waa ju bokk ci askanu Daawuda te ñu koy wax Yuusufa, waaye àndaguñu. Janq baa ngi tudd Maryaama.  Malaaka ma dikk ca moom ne ko: Jàmm nga am, yaw mi Boroom bi defal aw yiw; mu ngi ak yaw.
Waxi malaaka ma daldi jaaxal Maryaama, muy xalaat lu nuyoo boobu mana tekki.  Malaaka ma ne ko: Bul ragal dara Maryaama, ndaxte Yàlla tànn na la ci yiwam.  Dinga ëmb, jur doom ju góor; nanga ko tudde Yeesu.  Ku màgg lay nekki, te dinañu ko wooye Doomu Aji Kawe ji. Boroom bi Yàlla dina ko jébbal nguuru Daawuda maamam.  Noonu dina yilif askanu Yanqóoba ba fàww, te nguuram du am àpp.
Maryaama laaj malaaka ma ne ko: Naka la loolu mana ame? Man de, janq laa ba tey.  Malaaka ma ne ko: Xel mu Sell mi dina wàcc ci yaw, te Aji Kawe ji dina la yiir ci kàttanam. Moo tax xale biy juddu dinañu ko wooye Ku sell ki, Doomu Yàlla ji.  Elisabet sa mbokk mi it dina am doom ju góor cig màggatam. Ki ñu doon wooye ku manula am doom, mu ngi ci juróom benni weeram.  Ndaxte dara tëwul Yàlla.  Maryaama ne ko: Jaamub Boroom bi laa. Na Yàlla def ci man li nga wax.
Ci noonu malaaka ma daldi dem.
Ci jamono jooju Maryaama jóg, gaawantu dem ci benn dëkk bu nekkoon ca tund ya ca diiwaanu Yude.  Mu dugg ca kër Sakari, daldi nuyu Elisabet.  Naka la Elisabet dégg Maryaama di nuyoo, doomam daldi yëngatu ci biiram. Noonu Xelum Yàlla mu Sell mi daldi solu Elisabet.  Elisabet wax ca kaw ne: Barkeel nañu la ci jigéen ñi, barkeel doom ji nga ëmb!  Man maay kan, ba ndeyu sama Boroom ñëw di ma seetsi?  Maa ngi lay wax ne naka laa la dégg ngay nuyoo rekk, sama doom ji yëngu ci sama biir ndax mbég.  Barke ñeel na la, yaw mi gëm ne li la Boroom bi yégal dina mat!
Noonu Maryaama toog fa Elisabet lu wara tollook ñetti weer, sooga ñibbi.
Gannaaw loolu jamono ji Elisabet wara mucc agsi, mu daldi jur doom ju góor.  Dëkkandoom yi ak bokkam yi yég ne, Boroom bi won na ko yërmande ju réy, ñu ànd ak moom bég.
Bi bés ba délsee, ñu ñëw xarafalsi xale ba, bëgg koo dippee baayam Sakari.  Waaye yaayam ne leen: Déedéet, Yaxya lay tudd.  Ñu ne ko: Amoo menn mbokk mu tudd noonu.
Ñu daldi liyaar baayam, ngir xam nan la bëgg ñu tudde xale ba.  Sakari laaj àlluwa, bind ci ne: Yaxya la tudd. Ñépp daldi waaru.  Ca saa sa Yàlla dindi luu gi, Sakari daldi waxaat, di màggal Yàlla.  Waa dëkk ba bépp jaaxle, xew-xew yooyu siiw ca tundi Yude yépp.  Ñi dégg nettali, bi jëm ci mbir yooyu, dañu koo denc ci seen xol te naan: Nu xale bii di mujje nag? Ndaxte leeroon na ne dooley Boroom baa ngi ànd ak moom.
Sakari baayu Yaxya daldi fees ak Xel mu Sell mi. Noonu mu wax ci kàddug Yàlla ne:
Noonu Yaxyaa ngi doon màgg, te xelam di ubbiku. Mu dëkk ca màndiŋ ma, ba bés ba muy feeñu bànni Israyil.
Tey, Senegaal, kenn mënul a wax  waxu pólitig te doo ci boole Ceerno Alasaan Sàll. Turam ak yu Usmaan Sonko, Bàrtelemi Jaas, Xalifa Sàll, Abdul Mbay, Mamadu Jóob Dëkuruwaa ak Mamadu Lamin Jàllo ñoo gën a fés ci kujje gi.
Seen yéenekaay LU DEFU WAXU amal naak moom laaj-tontu bu yaatu, di ci waxtaane mbiri réew mi ak xew-xewi jamono. Xaajees na waxtaan wi ci ñaari pàcc. Ci pàcc bu njëkk bii, Ceerno Alasaan Sàll daf nuy xamal jaar-jaaram, nim xamanteek Njiitu réew mi, Maki Sàll, ak cëram ci cosug APR.
(Ci taataanug Paap Aali Jàllo)
– Paap Aali Jàllo (PAJ) : Ceerno Alasaan Sàll, danuy jiital sunuy nuyoo, cant ak ngërëm ñeel la, ngir liŋ nu nangul laaj-tontu bii nuy waaj a door. Bu loolu weesoo, noo ngi lay ñaan nga wonale sa bopp ak jàngkati LU DEFU WAXU yi, wax leen kan mooy Ceerno Alasaan Sàll ak lan mooy jaar-jaaram.
– Ceerno Alasaan Sàll (CAS) : Waalekum-salaam wa rahmatulaa, Paap Aali Jàllo. Maa ngi lay fay, di nuyu jàngkati yéenekaay bii di LU DEFU WAXU. Ma leen di dollee sargal, di leen ndokkeel, yow, ki sos yéenekaay bi, Bubakar Bóris Jóob ak ñi ci jàpp ñépp ba mu agsi fim agsi tey. Maa ngi rafetlu yit liggéey bu am solo bi ngeen di def. Nde, yéen a ngi fexe ba doomi-Senegaal yiy jot ay xibaar yu wér te wóor, yaatu lool ; rawatina li ngeen leen di biral ci làmmiñu askan wi. Man, nag, doomu-Senegaal laa, juddoo Cees, yaroo fa, màgge fa. Fa laa jànge yit, bi may tuut-tànk ba ni may ame sama lijaasab Baccalauréat. Waaye, jàng naa fa diine itam. Xam nga Senegaal moom, réewum diine la, réewum Lislaam. Moo tax, fépp foo mënti juddoo, bu dee doomu-jullit nga, dees na la dugal daara. Bu ko defee, nga jàng sa diine, xam ni ngay jaamoo Yàlla ak ni ngay jëflanteek doomi-aadama yi. Moo tax, jàng naa Alxuraan ak yeneen i téerey xam-xam yu aji-gëm Yàlla ju ne war a làmboo ngir mën a jaamu Boroomam. Gannaaw gi, demoon naa bitim-réew, àggaleeji fa sama njàngum nasaraan. Foofu laa amee sama lijaasab Ingénieur télécommunications laata may sàkkuwaat lijaasab Ingénieur aviation civile. Bi ma amee samay lijaasa, dama ñibbisi Senegaal, sàkkuji liggéey ci ASECNA, Yàlla def ñu jël ma. Cib xayma, liggéey naa fa lu war a tollu ci 25i at. Bi ma fay liggéey, nag, jaar naa ci réew yu bari, muy Senegaal, Niseer, Komoor… Xeetu liggéey wu nekk def naa ko ci réew yooyu. Ndaxte, looy gën di dem, sa xam-xam ak sab xarañte ci wàllu xarala day yokku, ñu lay gën a soxla. Noonu, liggéey naa OACI (Organisation de l’aviation civile internationale), muy ndajem réewi àddina si ñeel naawaan wi (aviation civile). Maa nekkoon seen aji-wóorliku (auditeur), doon saytu kaaraange roppëlaan yi ci réewi Afrig yeek yu Tugal yi (Ërób). Rax-ci-dolli, amoon naa ay ndomboy-tànk ci ASECNA mi nga xam ne, 18i réew ñoo ko séq. Réew mu ne, am nañ fab bànqaas bu leen fa toogal, di fa saytu lépp lu aju ci jaww ji, muy kaaraangeg roppëlaan yeek yooni jaww ji (fi roppëlaan yiy jaar), metewoo bi, naaweef bi, wërngëlug-caytu yi (tours de contrôle), añs. Bànqaas bu nekk day am njiit ak kippu yi muy liggéeyandool. Man nag, jot naa jiite bànqaas bu Senegaal.
– PAJ : Lan moo la tax a dugg ci pólitig ?
– CAS : Ku juddoo ci sunu réew yi, xam jafe-jafe yi askan wiy jànkonteel saa su ne, waroo bank say loxo, toog di seetaan. Nde, lépp a fi jamp. Soxla yaa ngi ne gàññ : am na ñu mënta jot ci ndox mu sell mi, njàng mi doxul, tukki jafe na lool, ay dëkk ak i gox yu baree bari amuñu laf (énergie) ak mbëj… Fànn boo laal, soxla yaa ngi fa bari ba jéggi dayo, askan wi lottal la ko ba nga ne lii lum doon. Bu loolu amee, toog di seetaan warul kenn. Ku ci ne am na taxawaay boo war a am. Looloo waral, ba nuy ndaw di jàng, bokkoon nan ci làngu pólitig Ànd jëf. Kon, man, Ànd jëf laa dooree sama jaar-jaaru pólitig. Waaye, dama dem ba ci biir ma jóge fa ngir ñaari sabab. Bi ci jiitu mooy ne, danoo dem ba bokkatunu gis-gis ñeel yoon win waroon a jaar ba yor réew mi ak anam bin ko war a yoree bu nu ko Yàlla dénkoon. Rax-ci-dolli, gisuma woon ci njiiti Ànd jëf yi baax-baax yi kilifay réew war a làmboo. Sabab bi ci topp mooy ne, bokkunu woon xalaatin. Dafa di, sama gis-gis ci nees war a yoreem réew dafa safaanoo woon ak yoon wiñ xàlloon, ñoom. Seen gisin daal moo doyadi woon ci samay bët, teeyoon sama xel. Looloo indi woon réeroo sunu biir, ma teggi sama tànk, nekk ci sama liggéey, ca ASECNA. Waaye, taxuma woon a bàyyi pólitig.
Ndax, jàpp naa ne, booy liggéey ci béréb bu mel ni ASECNA, di def sa kem-kàttan ngir jariñ sa réew, yaa ngiy pólitig. Ma nekk fa nag, di liggéey, di liggéey ba atum 2007, daldi tàmbalee am nag ay jafe-jafeek nguurug Ablaay Wàdd ga woon.
– PAJ : Lan moo la jotale woon ak nguurug Ablaay Wàdd ga woon?
– CAS Ñoom, dañ bëggoon a tas ASECNA, saax-saaxe ko, def ko seen moomeelu bopp, paacoo ko. Ndege, dañ foogoon ne ASECNA mu ngeek àddinaak li ci biir. Moo leen ko taxoon a singali, ñu fay xemmem koppar ak yeneen ak yeneen. Te, loolu ñu doon xemmem sax, amu fa woon.
Li xamb taal bi, nag, mooy suuf ak taaxi ASECNA yi nekkoon Fann Résidence, Point E, ci ayeropoor yeek feneen ak feneen… Jamono jooju, ci lañ toŋ-toŋe suufus Foire bi, estadd Léwópool Sedaar Seŋoor ak lépp li wër ayeropoor bi ak Corniche bi. Ñu ni déet-a-waay, ñu bëgg cee teg moomeelu ASECNA. Ndaxte, biir ayeropoor bi rekk a desoon, ñu bëggoon koo daggat-daggate, séddoo ko. Dafa di, bees seetloo, 2007 ba nëgëni-sii, daggat-daggatees na ayeropoor bi, def koy kërale (parcelles) yu 30i ektaar, séddale leen. Bii ñu jox ko kii, bee ñu jox ko kee. May wax ñuy taafantoo, jamono jooju, koomalug (financement) Monument de la Renaissance ! Fim ne nii, yàq nañ ayeropoor bi ba mu yàqu yaxeet. Ndeysaan, benn ayeropoor boobu rekk a nekkoon ci péey bi, yaatu woon lool. Ak naal buñ mënoon a am, waruñu woon wàññi astemaak daggat-daggate ayeropoor bi. Moom kay, dañ waroon a yokk ngir dooleel réew mi ci wàllu tukki. Nde, képp ku jàng xam-xamub kaaraangeg roppëlaan ak kaaraangeg way-tukki yi, xam nga ne jamono jii, loolu dafa nasax bu baax. Ñi waroon a sàmm ayeropoor bi nag, ñoo ko yàq, muy nguurug Ablaay Wàdd te looloo ma boole woon ak ñoom, ci gàttal.
– PAJ : Dara fekku la ci diir mbagg boobu nga leen doon diir mbagg?
– CAS : Biñ bëggee tas ASECNA, ci nowàmbar 2007, ànduma ci woon. Dama bañoon, di ko xeex, dogu woon ci xeex bi. Bi loolu amee, sama taxawaay ñeel mbir mi metti leen, ñu tàmbali maa fexeel. Ci lañ waxee ne nañ ma jële ci boppu bànqaasu ASECNA bu Senegaal. Te, sax, nammoon nañoo jéggi yoon, def may yëf yu ñaaw. Bi ko waa ASECNA yëgee lañ ma rawale, yóbbu ma Komoor, ma nekk fab diir. Noonu la ma Yàlla muccalee ci seen i pexey saay-saay.
– PAJ : Nan nga xamanteek Njiitu réew mi, Maki Sàll?
– CAS : Maa ngi lay gërëm bu baax ci laaj bu am solo bii nga ma laaj. Ndaxte, dinaa ci mën a leeral lu bari. Ca jamonoy Ablaay Wàdd la woon. Ndax, bi may xamante ak Maki Sàll, booba, moo nekkoon Njiitu jawriñ yi, man, ma nekkoon njiitalu bànqaasu ASECNA fii ci Senegaal. Sama ñaari xarit yu nekkoon ASECNA, ñoo taxoon. Kenn ki, Moor Ngom, da doon yëngu ci pólitig. Keneen ki moom, Mustafaa Jeŋ, xaritu Maki Sàll rekk la woon, màggandook moom. Ñooñoo ma taxoon a miin Maki Sàll, ñoo gënoon a tax ma ñeme ko. Léeg-léeg, daan nan daje, toog lu yàgg di waxtaane ay ponk yu yaatu ñeel naawaan wi. Léeg-léeg, nguur gi da daan soxlay leeral wallay xalaati ASECNA ci wàll woowu. Ginnaaw gi, Maki Sàll jóge ci boppu nguur gi, doon njiitalu Péncum réew mi. Nga may ma, ma leeral fii ne, du nguur gi Maki Sàll doon jiite laa amaloon coow ci jamonoy Ablaay Wàdd. Nguur gi wuutu gosam gee bëggoon a tas ASECNA, ma jàppante woon ceek ñoom. Te, loolu sax, daan nan ko waxtaane man ak moom léeg-léeg. Ba ma fay nekk, ci tukki yi Ablaay Wàdd daan tukki lan daan daje, walla ci yeneeni anam. Bi ma newee Komoor itam, nu ngi doon wéy di déggante. Boo fàttalikoo sax, dinga gis ne, jamono jooju, gaa ñi sonaloon nañ ko lool, moom Maki Sàll. Daanaka, ci diggante weeri nowàmbar ak desàmbar ci atum 2008, yéenekaay boo ubbiwaan, ñuŋ ko ci doon ŋàññ, di ko sikkal ak a yàq deram, te booba moo nekkoon Njiitalu Péncum réew mi. Ci laa xamee ni kii, yàgg yàgg dinañ ko sàkkal pexe. Booba, jàppoon naa ne, man ci sama wàllu bopp, jotoon na ma sóobu ci pólitig bi. Nde, Ablaay Wàdd ak i ñoñam nekkewuñ fi woon lu dul saax-saaxe réew mi, di def lu leen neex. Nu dénk leen sunu réew, jox leen sunu baat ak sañ-sañ yi ci aju yépp, ñu wëlbatiku def kob yar, di ko mbugalee doomi-réew mi, di jaay nit ñi doole. Loolu metti woon ma lool, sax. Nu ne nag lii dafa war a dakk. Nu fas yéenee def ni ñoom, ngembu, dugg ci géewu pólitig bi, sàkku nguur gi ngir safaara jafe-jafey askan wi. Lin ko dugge woon mooy aar ak suqali Senegaal. Ci kow loolu, maak Maki Sàll nuy waxtaan, di ci weccoo xalaat ba ni nuy taxawale APR.
– PAJ : Kon yow ci ñi sos APR nga bokk…
– CAS : Waaw, man, bokk naa ci kàngam yi sos APR. Weeru desàmbar atum 2008 lan ko taxawal. Nu ne ci biir, di liggéey, def ci sunu doole, sunu xam-xam, sunu lépp… Njëlbeenug aniwerseeru APR, ci weeru desàmbar 2009, nun kàngami APR yee ko xumbaloon ak ñi nekkoon ci njiiteefu làng gépp. Amoon yeneen i gan yu ko teewe woon, ñu ci mel ni Làndiŋ Sawane, Sàmba Juulde Caam, Màgget Caam, añs. Noonu lan taxawale APR, nekk ci ba 2012. Yàlla dogal, Saa-Senegaal yi dénk nu réew mi, amoon ci nun yaakaar ju réy, nag. Nde, APR, daanaka yaakaar a doon ñaareelu turam. Nguur gin taxawaloon dafa ëmboon ay làngi pólitig yu bari, ñépp bokkoon ci lees duppe woon  les Assises nationales , xaatimoon déggoo yi ci rote woon. Nu àndandoo woon ci ndaje mu yaatu, tudde ko Bennoo Bokk Yaakaar. Jamono jooju, dan amoon yaakaar ju réy ngir yéeney defar réew min amoon, soppi doxalinu réew mi. Ndaxte, ku ci nekk dafa tegoon boor ay mbiri boppam, daldi ràngu ci tëralin ak ndigal yi tukkee woon ci Assises nationales yooyu, fasoon yéene leen jëmmal. Looloo ma taxoon a ànd ak Maki Sàll, yaakaar ak rafet njort. Ngir fàttali rekk, fii ci Ndakaaru lan taxawal jamono jooju Convergence des cadres républicains, man mii ma njëkk koo jiite. Te, ba ni may bàyyee APR, maa nekkoon ci bopp bi…
Boo déggee Popengin sa xel day dem ci waa jàngu bi. Muy màndargaal diiney Yeesu fii ci Senegaal. Doonte ne, dëkk boobee, duy kercen kesee fa dëkk ; am na tamit ay jullit. Aj gi nag njabootu Yeesu kiristaa di fa amal, daf ko gënatee siiwal fii ci Senegaal ak dëkk yi ko wër. Laaj biy sampu fii mooy : lan mooy cosaanu ak cëslaayu aj googule ? Ngir tontu ci bile laaj, mënees na yatt as poroxndollu ngir ngeen gën a xam as tuut ci xew-xew boobu.
Ren di tollook téeméereelu ak fanweer ak ñeent (134) bu ñuy amal googu aj. Loolu di wone yàgg gi ñu yàgg amal xew-xew boobu. Bu ñu sukkandikoo ci sunuy gëstu, ku ñuy wax Mõ-Señëer Pikarda moo sànc béréb boobu ci atum junni ak juróom-ñetti téeméer ak juróom-ñetti fukk ak juróom-ñett (1888). Peeñug sunu yaay Maryaama mu sell mi ; nekk keemtaan gu mag foofu rax-ci-dolli ñëwug Paap Saŋ-Póol 2 ca nemmeeku ga mu amaloon ci atum 1992 ci réew mi yokk ko dayo. Ñu dippe ko Sanctuaire de la Sainte Marie ngir delloo njukkal soxna su sell si.
Aj gi di am at mu jot. Popengin di dajale ay junniy junni ujaaj yu fekk baax ci biir réew mi ak ci réew yi ko wër. Lépp ngir màggal boobu xew-xew. Bokk na ci li ko gën a fésal di dox bi ñu bari ci ujaaj yiy dox, jóge Ndakaaru jubali ca béréb bu sell ba. Mu nekk yëg-yëg gu ànd ak mbégte mu réy ngir màggal Yaay Mari. Mu doon tamit jamonoy bennoo ak dajaloo guy bëtt ngëm ba wasaaroo ci  nit ñi.
Ajug Popëngin gi bokk na ci xew-xewi diine yi gën a mag ci Senegaal. Ñu di ko  amal ci diirub ñetti fan. Mu nekk tamit jamonoy julli ak ñaan ngir dundal bés bi rawatina bésub altine ba wund daje ma di Lundi de Pentecôte.
Mamadu Jàllo :  Ndongo Sàmba Silla, yow doomu-Senegaal nga, di boroom xam-xamam bu mag ci wàllu koom. Ak li ngay doon ndaw yépp, sa tur wi siiw na lool ci réew mi te saw askan naw na la. Yaa ngi liggéeye Fondation Rosa Luxemburg, ñu dénk la fa lépp lu ñeel yokkuteb Afrig sowu-jant, nga ciy gëstu. Génne nga itam ay téere yu bare te bi ci mujj,  L’arme invisible de la Françafrique. Une histoire du franc CFA , yaak ndaw su ñuy wax Fanny Pigeaud a ko bokk bind.
Moo tax ginnaaw bi ma la nuyoo, sargal la, gërëm la ci jotaay bi, ma di la ñaan nga wax jàngkati LU DEFU WAXU yi luy sa xalaat ci CFA,  ndax yaakaar nga ni CFA bi mënees na cee faj soxlay askan wi ?
Ndongo Sàmba Silla : Tontu bu gàtt bi te leer mooy : déedéet. Li ma ko tax a wax nag, du lenn lu dul ne, CFA bi ci boppam dafa làmboo ñaari laago yu mag. Te, feek tàggoowul ak laago yooyu, bépp naal walla pexe mu ñu mënti lal, dina lajj.
Jafe-jafe bi ci jiitu mooy ne, feek CFA bi mi ngi fi, dafay mel ni nootaange jeexagu fi. Maanaam, day mel ni Farãs moo nu moom ba léegi. Ndaxte, CFA bi ci boppam, dañu ne ci Farãs la sësu, moo koy warlu (garantir), doonte ne wax jooju teguwul fenn. Looloo waral CFA bi ñu koy tëgge ak a defare Farãs, muy benn. Nga teg ci ne, 14i réew ñooy jëfandikoo CFA. Réew yooyu xaajoo ñaari pàcc : benn pàcc bi booloo ci kurélu UEMOA (kurél gi boole réewi Afrig sowu-jant) beneen bi ci kurélu CEMAC (kurél gi boole réewi diggu-Afrig). Kurél gu ci nekk am nga sa bànk bu mag : waa UEMOA ñoo ngeek BECEAO, waa CEMAC yor BEAC. Waaye, ñaari bànk yu mag yooyu, bu ci nekk danga war a jël sa xaalis bi ngay wecceek yeneen xeeti xaalisi àddina si (dolaar, ëróo, yen, añs.) xaaj ko ñaar, jox benn xaaj bi Farãs, mu téye ko. Mu mel ni, saa yoo amee téeméer, Farãs ay gàddu juróom-fukk yi. Rax-ci-dolli, bu nekk ci ñaari bànk yooyu, Farãs dafa bokk ci saa ndajem-caytu (conseil d’administration). Maanam, am na ku ko fa teewal. Te, amul benn ndogal bu ñu fa mën a jël lu dul ne Farãs da cee ànd. Njàngat lees ci mën a jële mooy ne : CFA, xaalisu Farãs la, moo ko moomal boppam.
M. J. : Ndax mën ngaa indi yeneeni firnde ci loolu ?
NSS. : Firnde yi tudd naa ci yenn léegi. Mooy bi may wax ne, ca réewum Farãs lees di tëgge CFA bi, téeméer bu nekk Farãs mooy gàddu xaaj bi def ci nafaam te yit bokk na ci ndajem-caytu ñaari bànk yu mag yii di BCEAO ak BEAC. Muy wone ni, ndogal li ci loxol Farãs la nekk. Ci misaal, bu ñu waroon a natt dayo CFA bi ñeel ëróo bi, kenn mënu cee jël ab àtte te Farãs joxewul kàddoom. Yooyu yépp di ay firnde yu leer. Waaye, nan dellu ginnaaw tuuti xool ba xam li nuy wax wér naam déet.
Ñépp a ngi fàttaliku atum 1994, bi ñuy nasaxal (dévaluer) CFA bi. Loolu, mi ngi ame woon ci coobare ak ndogalu Farãs. Ndege, Farãs, jamono yooyu, xaalis bi ñuy wax franc français (FF) la doon jëfandikoo. Bi ñu wàññee dayo CFA bi, maanaam weccitu réewi Afrig yi Farãs nootoon, dañu ko xaaj ci digg bi, fukki dërëmi CFA di tollook dërëm ci franc français. Seen njiitu jawriñ ja woon, Eduwaar Baladiir (Edouard Balladur), moo taxawoon waxal boppam ne moom kott a jël ndogal lu ni mel. Waaw, xam nga ni, ku moom dëggëntaan sa bopp, ab doxandéem, ak lu ngeen mënti séq, du sañ a taxaw naan moo wàññi sa dayob xaalis, nga ne patt-pattaaral di xullee ! Wolof dafa ne, lu ne fàŋŋ kenn du ko jeex. Moo tax ma ne, ku moom xaalis bi ngay jëfandikoo bés bu nekk moo la moom yow ci sa bopp.
M. J. : Sànq ci say wax, tudd nga ñaari jafe-jafe yi CFA bi làmboo. Mel na ni benn bi rekk nga leeral. Lan mooy ñaareelu jafe-jafe bi ?
N.S.S : Waaw. Ci gàttal, njëlbéenug jafe-jafe bi mooy ne CFA bi day biral ni nu Farãs  di noote. Ñaareelu jafe-jafe bi, nag, mi ngi aju ci wàllu koom-koom.
Ndege, CFA, bi ko Farãs di sos ci atum 1945 (26eelu fan ci weeru desàmbar), li mu ko dugge woon mooy jëfandikoo ay nooteelam ngir ñu jàppale ko ba mu mën a taxawaat, suuxat koom-koomam. Li ko waral nag, du lenn lu-dul ne, jamono jooju, Farãs ci xare bu metti la doon door a jóge (ñaareelu xareb àddina si). Xare bi metti woon lool ci moom, mu ñàkke ci alal ju bare ak ay jumtukaayi xaralaam… Réew mépp yàqu daanaka, koom-koom bi sooy, Farãs ndóolal la ko ba nga ne lii lu mu doon. Dafa di sax, jumtukaay yi mu soxla woon te ñu waroon a jóge bitim-réew, amul woon xaalis bu mu leen jënde. Ci la ay njiitam xalaat, lal pexe te du woon lenn lu-dul sàkk CFA. Ngir sàmm dayo bi mu amoon ci àddina si, Farãs dafa daldi wëlbatiku ci réewi Afrig yi mu tegoon loxo ngir tibbe ci seen alal li koy tax a noyyi, duy ci nafaam ba mu fees dell, daldi suqali koom-koomam, dekkali doole ak dayo ya mu amoon ca Ërob ak ci àddina si. Kon, CFA, xettali Farãs a ko tax a jóg.
Rax-ci-dolli, réewum Farãs dafa soxla woon ay njureef (matières premières) ngir isinam yi mën a dox. Njureef yooyu, nag, Afrig lañu nekkoon (te ba tey jii ñoo ngi fi). Kon, da leen a waroon a jëndsee Afrig. Li gën a yéeme moo di ne sonalul sax boppam di leen jënd ci nun. Defu ko ndax li ñu xam ci kuy jënd mooy nga ñëw ne lii la bëgg, waññi sa xaalisu bopp fey. Demewul noonu ndaxte CFA bi Farãs di jënde njureefi réewi Afrig yi mu nootoon, seen xaalis la, ñoo ko moom ci lu wér. Farãs indiwul dolaar, indiwul yen, walla sax beneen xaalis. Mu ngi mel ni daal, ma dénk la samay ñaar-fukki dërëm, nga delloo ma fukki dërëm yi, yeneen fukki dërëm nga tëyeleen ba noppi, wëlbatiku ñëw di ko jënde sama njaay. Ndax xaalis bi ngay jënde yaa ko moom ? Dée-déet ! Kon kay danga jël sama moomeel ñaari yoon (sama xaalis ak sama njaay). Bu ko defee, Farãs deful woon lu dul jëlsi njureefi réewi Afrig yi mu nootoon, waaye jëndu leen woon.  Ci gàttal, ngir tënk ñaareelu jafe-jafe bi, CFA day dooleel koom-koomu Farãs, di nasaxal koom-koomu réewi Afrig yi koy jëfandikoo. Li ci gën a doy waar nag, mooy ne bi ñuy sos CFA bi, moo ëppoon dayo xaalisu réewum Farãs (franc français) te loolu am na lu ci Farãs nammoon.
M. J. : Ci sa xalaat, lan la ci Farãs jublu woon ?
N.S.S : Xam nga, réew mu mel ni Garaŋ-Bërëtaañ, amoon doole lool te féete woon Farãs kow ci bépp boor, daawul doxale noonu, doonte amoon nay réew yu mu nootoon ci Afrig. Muy lu jar a bàyyi xel. Ndaxte, xaalisu Garaŋ-Bërëtaañ moo gënoon a diis bu Farãs, te réew mu naat la woon. Ñoom, njiiti Garaŋ-Bërëtaañ yi, dooleeluñu woon xaalisu réew yi ñu nootoon ba mu gën a diis seen bos. Kon, bu Farãs defee lu ni mel, am na lu mu ku dugge woon. Loolu laa lay waxsi.
Li taxoon Farãs ak i njiitam def ba CFA bi ëppoon doole ñaari yoon xaalisu Farãs du woon lenn lu dul tënk réewi Afrig yi ngir ñuy jënd ci Farãs doŋŋ, di ko jaay it moom kott. Li ko waral, mooy ne dayo boobu ñu joxoon CFA bi, ngelaw kese la woon. Te sax, looloo gënatee tax Farãs mën a jënde ci réewi Afrig yi ndax daanaka du ko dikke dara. Ci jamono yooyu, CFA bi diisoon ba nga xam ne, réew yi ko daan jëfandikoo mënuñu woon a jëflante ak yeneen réewi àddina si. Loolu bokk na ci li nasaxal sunu koom-koom, te pexem Farãs kese la.
M. J. : Ndax, laata CFA bi di am, réewi Afrig yi daan nañu séq ak yeneen réewi àddina si jënd ak jay ?
N.S.S: Waaw kay ! Bi ñaareelu xareb àddina bu mag bi jeexee, réewi Afrig yi demoon jàppale seen i nootkat, dañu cee jaare yeewu, tàmbalee dox ak seeni tànki bopp. Naka noonu, Farãs mënul woon a tere réew yi mu nootoon ñuy jaayante ak jëndanteek ci yeneen réew yi, muy yu Amerig bëj-saalum walla sax yu Aasi. Jamono jooju, tàmbali woon nañu am ay jumtukaayi xarala. Waaye, Farãs, ànd ak kiñaanam ak bëgg a ratt réewi Afrig yi, lal ay pexe ngir gàntal jëflante boobu. Ci la sose CFA bi, mu tënk sunuy réew, tee leen jëm kanam. Kon, Farãs dafa gisoon ni tegu nan ci yoonu naataange, mu daldi kootook ñenn ci njiit ya woon, daldi fatt yoon woowu…(Ñaareelu xaaj bi feek i fan)
(Ayu-bésu 4eel jàpp 10eelu fan ci weeru Me)
Liggéey ngir Yàlla : Ñiy liggéey ci kurélug Force Covid giy saytu ak a doxal xeexub mbas mi nee nañu laajuñ peyoor
Seneraal Farãsuwaa Njaay a xaatim yégle biy wax ne ñiy liggéey ci kurélug Force-Covid giy saytu ak a doxal xeexub mbas mi,  feddaliwaat nañ seen yéene ci liggéey ngir Yàlla ci jamonoy mbas mi.  Yégle bii, nag, biralees na ko ginnaaw bi coowal ndàmpaayu 3,5 milyoŋ yi jibee ñeel aji-bokk bu ci nekk. Coow looloo sababoon sax geddug Abiib Sy mi fa teewaloon kujje gi. Moom, nag, nee na tuuma yees teg ci kow kujje gi, wax ne ñooy làqu di déey taskati xibaar yi lépp lu xew ci kurél gi, ñoo ko tax a gedd.
Jullig àjjuma : waa Lewna Ñaseen fippu nañu
Ginnaaw bim jiite julli mbooloo ji ba noppi, ci àjjuma ji, pólis dafa jàppoon Ilimaanu Lewna Ñaseen bi. Askan wa ne dee du fi ame, daldi fippu. Xalifa bi mer, tëkku nguur gi ci kàddu yii :  Dinan wéy di julli àjjuma ju nekk te noo ngi xaar ba benn takk-der teg fi tànkam !
Ngir fàttali, bi mbas mi dooree ba léegi, Tuubaa ngi  doon wéy di amal i julli mbooloo te kenn àdduwu ci. Te, Tuubaa, fa la mbas mi gën a ñànge. Ñoo ngi julli tamit ca Medina Gunaas doonte ne nemmeeku nañ fa 4i wàllenti-ëlëm ak lu tollu ci 10i way-tawati Covid-19 bi.
Covid-19 : dee gaa ngiy yokku
Ci diirub fan yu néew, Senegaal deele na ci 8i way-tawati Covid-19 bi. Ci àjjuma ji rekk, limees na biir Senegaal 1500i way-tawat ak lu teg. Ñu ne déet-a-waay, ñu sampal noyyikaay 7i way-tawat yu ame jàngoro ji. Ci jamono joo xam ne, Ndakaaroo ngi doon waaj a am 1000 way-tawat.
Askan waa ngiy daw loppitaan yi
Ñu bare nangootuñu fajuji loppitaan. Jàppees na ni, ku fa dem ñu wàll la jàngoro ji, walla doktoor yi wax la ne daŋ koo ame. Li xew keroog ca loppitaanu Faan day firndéel lu ni mel. 3i nit yi ame woon yeneen feebar la doktoor yi xamal ne, ndeke, dañu ame koronaa. Njiitu loppitaan bi di xamle cib yégle ne, yóbbu nañ leen ca béréb biñ jagleel way-tawati mbas mi. Lëlees na liggéeykat yi laale woon ak ñoom.
Bees sukkandikoo ci taskati xibaari E-Media yi, am na ñuy tuumaal Pr Daawda Njaay, di wax ne dafa bëgg a seppi Pr Musaa Séydi ci liggéey biñ sumb ñeel gëstug artemisiyaa bi. Moom daal, mbir mi dafa jaxasoo. Ndaxte, ndaje miñ doon amal ca Caytug Farmasi ak Garab yi neexul ñenn ñiy liggéey ci njawriñu wér-gi-yaram ji. Ci kàdduy ñenn ci ña ko teewe woon, ndaje mi, ndajem xalaat ak seetlu la waroon a nekk ci diggante ay boroom xam-xam. Waaye, dafa mujje soppiku, nekk ab naalub gëstu. Nee ñu, Pr Daawuda Njaay daf fa tudd ay tur te tàgguwul seen i boroom.
Rax-ci-dolli, kilinisiyeŋ yi fekkewuñ ndaje mi te, ñoom, buñ ci dugalul seen loxo dara du sotti. Biñ woowee Pr Daawuda Njaay, laaj ko, dafa ne rekk moom ak ñi muy liggéeyal jébbal nañ naal bi kurélug gëstu gi ngir ñu xool ba xam ndax baax naam déet. Pr Musaa Séydi, ci wàllam, nee na du jëfandikoogum artemisyaa bi ci pajum jàngoro ji ndax wóoragul.
Njabooti Móodu-Móodu yi ak Faatu-Faatu yi kalaameji nañ nguur gi ci Maslaakat bu mag bi.
Li nguur gi tere ñu delloosi néewi Móodu-Móodu ak Faatu-Faatu yi gaañoo bitim-réew ci sababu mbas mi metti woon na lool seen i mbokk. Ndege, ëttub àtte bu mag bi dafa gàntal layookati Mbootaayu xeex ngir delloosi néewi Senegaal yi deewe bitim-réew ci sababu mbas mi (Collectif pour le Rapatriement des Corps des sénégalais décédés du Covid-19 à l’étranger – CRC). Bu ko defee, ngir am ndam ci seen xeex bile, dañoo fas yéene sàkku ndimbal ci Aliyun Badara Siise, Maslaakat bu mag bi.
Yeesu waxaat ay taalibeem ne leen: Fiir yuy yóbbe nit bàkkaar manta ñàkk, waaye toroxte dal na ki koy lal.  Ñu takk doj wu réy ci baatam, sànni ko ci géej moo gën ci moom muy daaneel ci bàkkaar kenn ci ñi gëna tuuti ci ñii.  Wottuleen seen bopp.
Bu sa mbokk tooñee, yedd ko. Bu réccoo, baal ko.  Te su la tooñee juróom ñaari yoon ci bés bi, te ñëw ci yaw juróom ñaari yoon ne la: Tuub naa ko, nanga ko baal.
Ndaw ya wax Boroom bi ne ko: Yokkal sunu ngëm.  Boroom bi ne leen: Su ngeen amee ngëm gu tuuti sax niw peppu fuddën, kon dingeen mana ne garab gii: Buddeekul, dem jëmbëtu ca géej ga, te dina def li ngeen wax.
Kan ci yéen bu amoon surga bu beyi walla bu sàmmi ba ñëw, ndax dafa ko naa: Kaay lekk?  Déedéet. Xanaa kay da ko naan: Defaral ma reer bi. Takkul te tibbal ma, ba ma lekk te naan, ba noppi nga doora lekk te naan.  Li surga ba topp ndigal, ndax tax na mu yelloo ngërëm? Déedéet.  Noonu yéen itam bu ngeen toppee li ñu leen sant lépp ba noppi, dangeena war ne: Ay surga rekk lanu. Sunu warugar lanu def.
Bi muy dem Yerusalem ba tey, Yeesu jaar ci dig wiy xàjjale Samari ak Galile.  Bi muy jub benn dëkk, fukki gaana ñëw, dogale ko. Ñu taxaw dànd ko, di wax ca kaw naan:  Yeesu, kilifa gi, yërëm nu!  Naka la leen Yeesu di gis, naan leen: Demleen won seen bopp sarxalkat ya.
Bi ñuy dem, ñu daldi set.  Kenn ci ñoom gis ne wér na, daldi dëpp, di màggal Yàlla ak baat bu xumb.  Mu dëpp jëëm ca tànki Yeesu, di ko gërëm. Fekk nitu Samari la woon.  Noonu Yeesu daldi ne: Xanaa du fukk yépp a wér? Ana juróom ñeent ña nag?  Amul kenn ci ñoom ku ñëw gërëm Yàlla ku dul doxandéem bii!  Noonu Yeesu ne ko: Jógal dem; sa ngëm faj na la.
Farisen yi laaj Yeesu ne ko: Kañ la Yàlla di tëral nguuram? Mu ne leen: Bu Yàlla di wàcce nguuram ci nit ñi, kenn du ko mana teg bët.  Duñu mana wax it ne: Xool-leen, mi ngi fii, walla: Ma nga fale, ndaxte nguuru Yàlla wàcc na ci seen biir.
Noonu mu ne taalibe ya: Jamono dina ñëw, fu ngeen di bëgga gis su doon sax benn fan ci jamono ju Doomu nit ki di ñëw, waaye dungeen ko gis.  Dees na leen ne: Mi ngi fii! walla: Ma nga fale! Buleen dem, mbaa ngeen di leen topp.  Ndaxte ni melax naan ràyye ci asamaan, di leeral gii wet, ba ca gee, noonu it la Doomu nit ki di mel ci bésam.  Waaye balaa booba fàww mu sonn lool te niti jamono jii dëddu ko.
La xewoon ca bési Nóoyin, dina xewaat ci bési Doomu nit ki.  Nit ñaa ngi doon lekk ak di naan, di jël jabar ak a séyi, ba bés ba Nóoyin duggee ca gaal ga. Noonu mbënn ma ñëw, rey leen ñoom ñépp.
Dina mel it ni la xewoon ca bési Lóot. Nit ñaa ngi doon lekk ak di naan, di jënd ak di jaay, di ji ak di tabax.  Waaye bés ba Lóot génnee Sodom, Yàlla tawloo sawara ak tamarax, rey leen ñoom ñépp.  Noonu lay mel, bés bu Doomu nit kiy feeñ.
Ca bés boobee ku nekk ca kaw kër ga te ay bagaasam nekk ca biir, bumu wàcc jëli leen. Te it ku nekk ca tool ya, bu mu ñibbi.  Fàttalikuleen soxnas Lóot!  Kuy wuta rawale sa bakkan, dinga ko ñàkk, waaye ku ko ñàkk, dinga dund.  Maa ngi leen koy wax: ca jamono jooju, ñaar dinañu bokka tëdd guddi, dees na yóbbu kenn ki, bàyyi ka ca des. - Ñaari jigéen dinañu wolandoo, dees na yóbbu kenn ci, bàyyi ka ca des.
Taalibe yi ne Yeesu: Fu loolu di xewe, Boroom bi? Yeesu ne leen: Fa médd nekk, la tan yiy dajee.
Fukkeelu at ak juróom ci nguuru Tibeer Sesaar, fekk Poñsë Pilaat yilif diiwaanu Yude, Erodd yilif diiwaanu Galile, Filib magam yilif diiwaanu Iture ak bu Tarakonit, te Lisañas yilif Abilen.  Te it Anas ak Kayif nekkoon sarxalkat yu mag ya. Ca jamono jooja la kàddug Yàlla wàcc ci Yaxya, doomu Sakari, ca màndiŋ ma.  Yaxya daldi dugg àll, bi wër dexu Yurdan gépp, di waaree nii: Tuubleen seeni bàkkaar, ba noppi ma sóob leen ci ndox, ngir Yàlla baal leen seeni bàkkaar.
Loolu lañu bind ci téereb waxi yonent Yàlla Esayi naan:
Mbooloo ma daan ñëw ngir mu sóob leen ci ndox, Yaxya daan na leen wax naan: Yéen ñi fees ak daŋar mel ni ay co! Ku leen artu ngeen daw merum Yàlla mi nara wàcc?  Jëfeleen nag ni ñu tuub seeni bàkkaar, te baña nax seen bopp naan: Nun daal doomi Ibraayma lanu, ndaxte maa ngi leen koy wax, Yàlla man na defal Ibraayma ay doom ci doj yii.  Sémmiñ wi tiim na reeni garab yi. Garab nag gu meññul doom yu baax, dees na ko gor, sànni ko ci sawara si.
Mbooloo ma laaj ko ne: Lan lanu wara def nag?  Mu ne leen: Ku am ñaari mbubb, nga jox menn mi ki amul. Ku am ñam itam, nga bokk ko ak ki amul.  Ay juutikat itam ñëw ca Yaxya, ngir mu sóob leen ci ndox; ñu ne ko: Kilifa gi, lu nu wara def?  Mu ne leen: Laajleen rekk lu jaadu.  Ay xarekat laaj nañu ko ne: Li jëm ci nun nag? Mu ne leen: Buleen néewal doole kenn, jël xaalisam ci kaw ay tëkku mbaa ci seede lu dul dëgg. Waaye doylooleen li ñu leen di fey.
Mbooloo maa ngay xaar, di séentook a laaj ci seen xel, ndax Yaxya mooy Almasi bi.  Noonu Yaxya wax leen ñoom ñépp ne leen: Man maa ngi leen di sóob ci ndox. Waaye ki ma ëpp kàttan dina ñëw te yeyoowumaa tekki ay dàllam. Kooku dina leen sóob ci Xel mu Sell mi ak sawara.  Layoom mu ngi ci loxoom, ngir jéri dàgga ja, ba mu set; pepp ma dina ko def ca sàqam, waaye xatax ba dina ko lakk ci sawara su dul fey mukk.
Noonu Yaxya teg ca yeneen dénkaane yu bare, di yégal nit ña xibaaru jàmm ba.  Waaye Yaxya yedd na Erodd boroom diiwaanu Galile, ndaxte dafa takkoon Erojàdd jabaru magam, te it boole woon na ci yeneen ñaawteef,  ba faf tëj Yaxya kaso.
Noonu Yaxya sóob mbooloo mépp ci ndox, sóobaale it Yeesu. Bi Yeesu di ñaan nag, asamaan daldi ubbiku.  Noonu Xel mu Sell mi daldi wàcc ci moom, yor jëmmu pitax, te baat bu jóge asamaan jib ne: Yaa di sama Doom, ji ma bëgg; ci yaw laa ame bànneex.
Bi Yeesu di tàmbali liggéeyam, amoon na lu wara tollu ci fanweeri at, di doomu Yuusufa ci bëti nit ñi.
Ñaari baat yooyu la askanu Senegaal wépp àndandoo yuuxu cib doxu-ñaxtu, àjjuma jii weesu. Li nu ko dugge woon mooy fésal seen naqar ci yokkute njëgu mbëj gi. Mu mel ni mbooloo mu takku mi wàccoon ci mbeddi Ndakaaru yi dañoo dànkaafu nguur gi. Mooy li ñuy faral di wax rekk : askan wi dafa tumuraanke ndax li réew mi  maki . Ñépp a bànk, loxo yi banku, Senegaal wutewul ak màggat mu dóox, lott ba tóox, foo laal mu may lab yóox. Muy lu tiis te diis cib xol. Moom daal, dara doxatul ci miim réew. Daanaka lépp a yokku : ceeb bi, esaas bi, paasi oto yi, simoŋ bi, luyaas bi, dëkkuwaay yi, ndox mi… Rongooñi baadoolo yi feraguñ sax, ñu yokkati njëgu mbëj gi. Mu mel ni nguur gi dafa daanu, amatul xaalis. Ci jamono joo xam ne, politiseŋ yaa ngi gën a am alal, askan wiy gën a lott, nguur gi soxla xaalis, ñu nar a ŋaccati poosi baadoolo yi ciy yokk ak i lempo yu dul jeex.
Moo tax, keroog àjjuma, mbooloo mu takku fippu, ànd doon jenn jëmm, ne :  Noo lànk ! Kenn dunu manq !  ;  Sonn nan, tàyyi nan !  ;  Senegaal metti na !  ;  Yoon amatu fi yoon !  ;  Ku wax ñu ni la ràpp, tëj ci kaso bi !  ;  Bàyyileen Gii Maryiis Saañaa ak i ñoñam ci nim gën a gaawe !  Kàddu yii ñoo gënoon fés ci doxu-ñaxtu bi kurél giñ duppe Noo lànk amaloon. Ndege, mbooloo mu takkoo nii, gëj na fee am. Aar li nu bokk mi doon kaas mbirum petorool beek gaas bi sax, amu ko woon. Muy lu jar a bàyyi xel. Lu xew ba Senegaal mettee nii ? Fan lañ dugal xaalisu réew mi ? Ana milyaar yi Maki lebi woon bitim-réew ak ci bànki àddina sépp ? Mbaa du danoo nekk ci joyyantib-koom te kenn sañu koo wax ?
Nguur gi, yokkuteg petorool bi lay taafantoo. Waaye, loolu du wax ndax fi  mu ne nii barigo bi 60 dolaar lay jar te ca jamonoy Ablaay Wàdd yéegoon na ba 120 dolaar te taxul woon yokkute am. Ablaay Wàdd dafa aaroon Senelec, dimbalee ko 120 milyaar ngir mbëj gi bañ a yokku. Kon, wax ji wax ji mooy, nguuru Maki Sàll amatul dërëm.
Num mën a nekke ?
Doxalinu cuune, càcc, ger ak salfaañe xaalisu réew mi moo ko yóbbe tolof-tolof yim nekke. Fi mu waroon a def alal ji la ko deful. Luy TER ? 30 kilomet kese, nga xëpp ci 600 milyaar. Te iniwérsite bu baax di jar 90 walla 100 milyaar rekk ; loppitaanu Tuubaa 40 milyaar kese doyoon na ci. Dëkki kow yaa ngi jooy dispañseer, beykat yi sonn, sàmm yi waxi noppi. Luy PUDC ? Luy Bourse familiale ? Bala maa dee ñu naan dem nañ ci àll bi, def fa benn raŋ-raŋ, añs. Te sax, loolu du lu bees. Ablaay Wàdd amoon na fi dàkkental bum joxoon Abdu Juuf ak soxnaam Elisabet Juuf : Muse fooraas ak Madam muleŋ. Ablaay Wàdd ci boppam bi mu faloo, sosoon na fi PNIR, te loolook PUDC benn la rekk. Jarul réy làmmiñ. Yu ñàkk solo yooyu, diy weccet, jarul a woote xumbal ba ciy tëgg sabar. Bourse familiale du lenn lu dul ab sarax. Waaw, 40 milyaar nga séddale koy nit, ku nekk nga jox ko juröomi junni, mu saqami jàllale, toogaat tuuti xiif. At mu nekk nga nar ko jàppe noonu, di ci génne 40 milyaar di yàq te kenn du ci suturlu. Boo defaroon mbey mi, sàmm gi ak nàpp gi, ku nekk am ci lum jàpp, mënal boppam ak njabootam, ndax gënul woon ? Gaa ñi, seen gis-gis a soriwul rekk ; li ñu tal kay, mooy noos ak a gundaandaat, fàtte ni 100 nit yoo jël 40 yi amaguñu mbëj te yit xiif a ngiy bëgg a rey 1 500 000 doom-aadama. Li am ba des mooy ne, dañu fowe xaalisu askan wi.
Léegi, nag, tollu nañ foo xam ne, ñépp a leen mere, jéppi leen. Rawati-na bi kàngami APR yi nekkee ci tele yeek rajo yiy xastante. Njiitu-réew mi ne cell, yoon fatt i noppam, muur i bëtam, bank i loxoom. Buñ jógee, naan koom gaa ngi yokku, àgg na sax ba 7 %. Koom gi yokku, askan wiy sonn : ay waxi seytaane doŋŋ !
Yaa ngi yokk dund gi te yokkoo benn yoon peyoor yi ; nga bëgg wax ne réew maa ngi dox. Kan lay doxal ? Xanaa ñu mel ni Sonatel, isini simoŋ yi ak bànk yi. Te yooyu yépp, Tubaab yee leen moom. Moo, ndax mbey mi yokku na ? Sàmm gi, nag ?  Ndax napp gaa ngi joxe ci miim réew ? Njàng mi, nag ? Ndax gone yi am nañu xéy ? Ku waxal Yàlla, dinga ne déedéet. Kon liy dox kan lay doxal ? Ay Tubaab yu xonq cuy ? Coono bin nekke, nguur gee nu ko teg. Moone de, Bànk-Monjaal aartu woon na leen.
Am nay xeltukat yu jàpp ne Bànk-Monjaal daf nuy noot. Déedéet. Demewul noonu. Moom kay, jamono jii, daf nuy dimbali. Dafa di, sunuy njiit ñoo wowle. Ndege, bi nguur gi taxawee ne day def 600i milyaar ci TER bi, Bànk-Monjaal dafa ne déet, waa nguur gi ne ko  Noo moom sunu bopp . Ñu ne dañuy defar otorut Ilaa-Tuubaa, mu neeti leen jaru ko, baaxul ci koom-koomu réew mi, ñu dëgërati bopp.  Daaw, Maki lebi xaalis bu bare, Bànk-Monjaal ne leen nañ denc boog xaaj bi ba 2019, Aamadu Ba ne leen noo moom sunu alal, lu nu neex lanu ciy def. Yedd nañ nu, aartu nu ngir nu xam ni naal yi baaxul. Ñoom, nag, duñ ci boole wax ju bare. Buñ la teree nga të, dañ lay bàyyi, di la seetaan ba nga këmmal – këmmal mooy tële ci wàllu koom – ba amatoo loo feye liggéeykat yi. Bu loolu amee nag, doo def lu dul sàkkuji ndimmal Bànk-Monjaal. Foofu la Senegaal tollu. Tàllal na loxo, ñu ne ko wax naa ba sonn nga dëgër bopp, léegi nag dangay def li ma lay sant, mu neex la ak mu naqari la. Ndege, goneg mbóoya, dees na ko xaar ci taatu ndaa li ; te nag, àgg nan ci taatu ndaa li.
Cib joyyantib-koom lan nekk. Maanaam, Bànk-Monjaal danoo xàllal ñaari yoon. Wu njëkk wi mooy : yokkal sa xaalis. Te nag, nguur naka lay yokke xaalisam lu-dul yokk simoŋ, yokk esãs, yokk peyaasu Ila-Touba, yokk peyaasu tali Kàmbéréen bu bees bi, yokk leneen ak leneen ?
Weneen yoon wi mooy : fexe leen ba wàññi depaas yi . Bànk-Monjaal, nag, du la ne wàññil lii, walla laa. Moom daal, da la naan wàññil lu tollu nii. Yaay seetal sa bopp nooy def. Looloo taxoon nguur gi ne day tëj 32i àmbasaad ak i asãs ngir sakkanal. Kon, bu kenn tuumaal Bànk-Monjaal. Lu jiin Njaag a, te sunu njiit yeey Njaag. Bànk-Monjaal da lay xelal, boo nangoo baax na, boo bañee mu xaar ba nga tële, mu duma la duma yu metti ni mu ko fi defe woon Geres ak Arsaantin. Moom kay, bu yeboo askan wi dee, sonn, xiif, mar : yoonam nekku ci.  Li ko ñor mooy naŋ ko delloo xaalisam rekk.
Noonu, yookute njëg yi, day fekksi wàññi yi.  Boo boolee loolu nag, moo lay jox joyyantib-koom. Sikk amul ci ne nguur gi dafa ndóol ba mujjee sàkkuji ndimbal ci Bànk-Monjaal mi ko aartu woon mu lànk.
Nu jeexale ci bor bi.
Senegaal, 82 milyaar lay fey ci bor weer wu dee, nga teg ci 80 milyaar yi muy fey liggéeykati nguur gi, muy 160 milyaar weer wu nekk. Mu ngi mel ni, ngay feyyeku 120 000 FCFA, di depaasoo 160 000 FCFA. Ndax dinga mucc ciy bor ? Mukk ! Réew mi amul xaalis, xanaa nu dem Jamñaajo sullee ko fa.
Yoonu yokkute la nu Maki Sàll digoon. Waaye li leer ba leer mooy ne  réew mi ci yoonu yàqute
Keroog, askanu Senegaal jóg na ci njekk ak teggin, daldi def li ko war ci tànneefu njiitu réew mi. Ndax, bi waxtu wi jotee, nit ñi gànnaayoo nañu seeni kàrt, ànd ak yar, dem ndànk sànnil ko wutaakon bi leen doy. Léegi nag, Maki Sàll jàllaat na waaye mbir mi dese naa leer ba tey. Yàlla na ngoru nguur geek kujje gi tollook li leen réew mi sédd.
Ci téeméeri falaakon boo jël, daanaka juróom-benni fukk yi wote nañu. Maanaam, doomi-Senegaal yi wone nañu ni mbir mi yitteel na leen lool. Te sax, bu dee wax dëgg rekk, lim bi waroon na fee gën a takku. Waaw, dafa di nag, ñu bare jotuñu ci seeni kàrt. Lu waral loolu ? Ñenn ñaa ngiy duut baaraam nguur gi, waa nguur gi ñoom di indiy lay yu dul jeex. Li am ba des daal moo di ne, ci jàmm ak salaam lees yeewoo ci dibéeru wote bi, yendu ci itam. Waaye, toqu dereet dina yàq këllu soowu. Ab njiitu jëwriñ lu muy dox di falaate te amul gëdd bi, amul sañ-sañ bi ? Bun Abdalaa Jonn mii nag, moo fi naroon a taal daay. Ndege, dafa dem ca RTS, janook askan week àddina sépp, ne Maki faluwaat na ci sumb bu njëkk bi. Coow li ne kurr, xol yi tàmbalee tàng, ñenn ñiy séentu fitna ci réew mi. Idiriisa Sekk ak Usmaan Sonko woo taskati xibaar yi ngir xamal askan wi ne kenn warul a nangu loolu, yëkkatiy kàddu jëmale leen ci waa APR, ni leen duñu nangu mukk ñuy jalgati kàrt yi ngir sàcc wote bi, jàllale Maki ci sumb bu njëkk bi.
Li waroon ñi faral njiitu réew mi mooy ñu am ngor te ànd ak dal, bañ a may kenn mu tam seen mbër dëmm, naan ni mu faluwaatee daa taq suuf. Li ñu naan ñaareelu sumb, ñu bare yakaaroon nañu ko. Te Senegaal, saa bu ñaareelu sumb masee am ci joŋante bu ni mel, ki toog ci jal bi day ñàkk. Bu ko defee, mu dem Frãs, bàyyee nook sunuy mbir, toog Wersoŋ ni Seŋoor, di jiite Francophonie ni Abdu Juuf mbaa jaaxaan Wersaay ni Ablaay Wàdd. Usmaan Sonko ak Idiriisa Sekk ñi nga xamante ne, kenn ci ñoom moo naroon a jàll ci waññi bu njëkk bi, li leen waroon moo di taxaw temm ngir waññ bi jaar yoon waaye ànd ceek dal te bañ a waxe xol. Ci sunu gis-gis, def nañu ko. Li leer ba leer moo di ne mu neex gornmaa bi walla mu naqadi ko, askan wi rekk ay buur. Ndaxte, saa su jaay-doole walla njuuj-njaaj àntoo, daa fekk askan wi ne yàcc-yàccaaral di seetaan.
Doomi-réew mi wote nañu, te benn a ngi nii ci jàngat yiñ ci mën a def : demokaraasi, àndul ak xiif. Ku sa biir feesul, doo ko tal…
Doomi Senegaal yi féete bitim-réew, seen doxalin ci wàllu politig wute naak doxalinu ñi nekk ci biir réew mi. Sunu mbokk yi tasaaroo ci àddina sépp, wone nañu bu baax ne Usmaan Sonko lañu wóolu. Usmaan Sonko nag, digul kenn xaalis walla ndombog-tànk. Lenn doŋŋ la dige, mooy ne : su faloo, caaxaan dina jeex ci miim réew te it, dina def kemtalaayu kàttanam ngir nu moom sunu bopp, dunde sunu ñaq, jariñoo sunu suuf.
Doomi Senegaal yi féete bitim-réew, ñi ci ëpp dañoo jàng, am xéy tey sant Yàlla, daanaka. Nit ku suur, nag, xelam day ubbeeku te xalaatam du gàtt. Leneen li mooy ne ñooñu nekk bitim-réew, nguur gi masu leen a amal njariñ, lépp lu ñu am ñoo ko liggéeyal seen bopp. Yakaaruñu diw falu jox leen ay màrse walla ndombog-tànk. Ñooñu, su ñu wéetee ci mbañ-gàcce gi, jiital Senegaal ak ëllëgam daf leen di yomb. Ñi ëpp ci ñoom dañu tàmm a gis, fa ñu dëkk, njariñu politig bu jaar ci yoon. Day tax am réew moom boppam, di xeex ger ba noppi am ay njiit yuy fullaal seen yokkuteb askan. Bu dee nag xamoo fu dul Ndumbelaan gii nga xamante ne ku ñàkkul jom, ñeme kàcc tey cuune, sa tekki ci politig dafay jafe, ñu mel ni Maam Mbay Ñaŋ, walla Farba Seŋoor mën nañ laa doy. Boo ci tegee xiif nag, ak ñàkk liggéey mbaa lijaasa, sa dara doyul, xamoo fan ngay jële depaasu ëllëg, ñu jënd laak saaku ceeb walla piisu legoos du jafe. Réew mi nag, dafa am ñu fi nekk te defuñu, 1960 ba léegi, lu dul aakimoo li ñépp bokk. Ñooñu, seen yoon newul ci Senegaal, li leen yitteel mooy naka lañuy def ba ñoom ak seeni mbokk ñuy jot ci liggéey yeek màrse yi gornmaa biy séddale. Seen gis gis soriwul, doonte sax xiifuñu te ñu ci bare dañoo jàng ba ni arr.
Am na, ci sunu mbokk yi nekk bitim-réew ku ci ne, bi ngérte yi feeñee, ñoom def nañu li leen war ; mu yokk ci ne ñi nekk Senegaal nag ñoo ci des te bu ñu dof-dofloo ba falaat Maki, buñu defati seen xel ci ku leen yónnee Wari walla Western Union. Gaa, ay kaf rekk la woon wànte mel na ni ku sa biir feesul taloo demokaraasi. Leneen lu jar a bàyyi xel, mooy doxalinu ndawi Senegaal yi jàng lekool. Ñoom it Sonko rekk a leen doy, dooleel nañ ko bu baax te li looluy biral moo di ne Senegaal tegu na ba fàww ci yoonu coppite. Su dul déwén it, ciy at yu néew lay doon. Sonko jiite xeex boobu mbaa mu bañ koo jiite, ndam li mu am ren law mbaa mu yem fi, xaley Senegaal yi seen gis gis leer na, xam nañu ne xeetu politig bi Maki taamu, su fi saxee, dees na yeewu bés, Senegaal mel ni Gaboŋ, maanaam am xéewalu petorol ba noppi jébbal ko Frãs te ku ne piip ñu ceene la tëj kaso, fàtte la fa. Ak li coow liy bare yépp, kan lañ dégg mu tudd fi Xalifa Abaabakar Sàll fan yii ñu génn ?
Jikko ak boroom, sëg ya rekk ! Ndege, Farãs dafa am pexe moo xam ne, ca jamonoy nootaange ja ba tey jii, ci lay wéy di naxe réew yim tegoon loxo démb ngir saxal nootaange bi ci beneen anam. Pexem caay-caay moomu, mënees na ko tudde : yolomal buumu njaam gi ngir gën laa mën a naj cib ruq. Te, ràññees na ko ci ni Farãs di jëflanteek réewi Afrig yim nootoon, rawatina yi féete bëj-saalumu màndiŋum Saxara mi.
Li Farãs di def mooy, saa bu demee ba cólle, xam ne gaa ñaa ngiy yeewu, rekk mu tàmbalee naxasaale ak a neexal. Ndaxte, jamono ju ne, dina am ci biir Afrig ak ci àddina sépp, ñuy ŋàññiy doxalinam ak ni mu aakimoo yenn réewi Afrig, dale ko 60i at ci ginnaaw. Bu ko wax ji sonalee, nag, mu daldi génn, ne dina soppi ddoxalinam. Maanaam, day taafantoo ay coppite ñeel digganteem ak réew yooyi nu tuud ci kow, mel ni kuy gedd ngañaay yi ko nooteel biy jural. Fekk ne yoo, duggewu ko lenn lu dul tuur lëndëm nit ñi, jaar ci suuf, lal yeneen pexe yi koy tax a wéyal nootaange bi.
Ginnaaw bi ñu ko toroxalee Indosiin, Déggooy Genève(Accords de Genève) yaa dakkal xare boobu ci atum 1954. At moomu la Alséri daldi fippu moom tamit ngir foqati réewam ci loxo Xonq-Nopp yi. Jamono jooju, nag, Farãs dafa waroon a tànn benn ci 3i réew yii : Marog, Tinisi ak Alséri. Ndege, jàqoon na be, mënatul woon a jàmmaarlook 3i réew yiy sàkku ak a xeex ngir moom seen bopp. Moo tax, mu xool réew mu ko ci gënoon a yitteel, tànn ko. Noonu, ci atum 1956 la Farãs tàggook Marog (2eelu fan ci weeru màrs) ak Tinisi (20eelu fan ci weeru màrs), ba noppi, nag, ŋoy ci Alséri. Alséri, jamono jooju, daanaka ab diiwaan doŋŋ la woon ñeel réewum Farãs.
Noonu tamit la ragale woon réewi Afrig yi féete ci bëj-saalumu màndiŋum Saxara mi. Da doon bañ, ñoom it, ñu fippu, sumb ab xare, xeex ngir moom seen bopp.  Looloo ko taxoon a yolomal tuuti buumu njaam gi, fab ab àtte bees dippe woon ci nasaraan Loi-Cadre Defferre ci atum 1956. Àtte boobu, nag, da doon may askani réew yoo yii, ñu falal seen bopp ay njiit ci seen i réew. Pexe moomu la laloon. Maanaam, li ñuy wax di màtt di ëf, yolomal tuuti ngir gën a wéyal nooteel bi. Ndaxte, looloo gënoon a yomb xeexandoo ak réew yu bare. Ndege, 2eelu xareb àddina si taxoon na ba yenn ci réewi Afrig yi yeewu ba dayob Farãs wàññeeku bu baax ci seen i bët. Noonu, ittey fippu ak moom seen bopp di leen gën a soxal. Loolu la Farãs xamoon bu yàgg, ba tax ko jël ay matuwaayam ngir wéyal nooteel bi ci beneen anam. Loolu moo tax Seneraal De Gaulle nas pexeem, tudde ko ‘’Mbooloom doomi Farãs ak Afrig’’ (Communauté franco-africaine) jéem koo wéyal, di ko suuxat.
Dafa di, Seneraal De Gaulle dafa gënoon a yaatal yombal gi àtteb Loi-cadre Defferre dooroon. Waaye, duggewuñ ko woon lu dul wéyal nootaange bi. Ndaxte, kat, ak lu ci mënoon a am, Farãs moo doon nos, di nocci. Li koy firndeel mooy ni mu doxale woon ak Gine.
Bi Farãs nee, ku bëgg demal boppam na dem, Gine dafa dog buumu nootaange bi ko lëkkale woon ak Farãs ci atum 1958. Ginnaaw bi, Farãs da koo fexeel, tegal koy téq-téq yu bare ciw yoonam ngir nasaxal ko, tiitalaale réew yi seen xel nekk ci toppandoo Séku Ture.
Lu ni mel, wares na ko fàttali, xamal nit ñi ne, xeeti àtte ak i pexe yi Farãs mës a lal yépp, noot réewi Afrig yi rekk la ko dugge. Muy ‘’Ndajem bennoo ci peggu Farãs’’ (Union française) mu 1946, àtteb Loi-cadre Defferre bu 1956, ‘’Mbooloom doomi Farãs ak Afrig’’ mu 1958, yépp, ay feemi neen lañ woon.
Ci ndoorteelu atiy 1960 yi, ba Farãs xamee ne mënatul a wéyal nootaangeem bi ñeel réewi Afrig yi, dafa mujje woon a bàyyi ñëpp ci ñoom moom seen bopp.
Waaye, ku yaakaaroon ne Farãs dina la bàyyee noonu, danga doon nax sa bopp. Ndege, ku ci nekk, da laa xaatimloo woon ay déggoo yi ko daan tax a teg loxo ci nguur yi, alal jeek koom-koomi réewi Afrig yi. Bataaxal ba Michel Debré bindoon Léon Mba, njëlbeenug njiitu réewum Gaboŋ ba woon, da koy firndeel. Daf ko ne woon :
Dinanu leen delloo seen réew, ngeen moom seen bopp ci kow sàrt yii may limsi : réew mu ci moom boppam, dangay nangoo wéy di topp li nekk ci sàrt yi nu xaatimoon lu jiitu muy moom boppam ; ñaari tëralin yi nu fasandoo, te muy moom sa bopp bi ak déggooy jëflante yi (accords de cooperation), benn du dem bàyyi moroomam.
Ci sàrt yile la réewum Farãs tënkoon réewi Afrig yim nootoon laata mu leen di delloo lenge yi. Looloo taxoon François-Xavier Verschave yëkkati kàddu yii :  Réewi Afrig yi Farãs nootoon, te ñu féete bëj-saalumu màndiŋum Saxara mi, ba ñuy moom seen bopp, dañu leen a nanguloo ay déggoo ci wàllu koom-koom, politig ak xare yu leen tàbbil ci kiliftéefug Farãs.
Keroog, 22eelu fan ci weeru desàmbar 1974, ba 94,5i nit ci téeméer yoo jël ñeel askanuw duni Komoor ya (Anjouan, Grande Comore, Mohéli, Mayotte), wotee  WAAW  ñeel referàndumub moom-sa-bopp ba, Farãs dafa lànk, ne du ci dal. Mu daldi dogal ne dun bu ci nekk ak ay xobam, kon deesul boole dun yépp ci benn lim. Mu nekkoon ab jaay doole boo xam ne, ONU sax àndu ci woon. Rax-ci-dolli, dogal boobu dafa safaanoo woon ak àtteb Farãs bu 23eelu fan nowàmbar 1974 te di wax ne :  warees na boole xobi wotey dun yépp, boole seen i lim ngir xam ku jël raw-gàddu gi . Waaye, Farãs dafa jéggi àtte boobule, wàññi ngirtey wote bi. Noonu la tege loxo ci dunub Mayotte bi nga xam ne, nee ñu, 100i nit yoo jëloon, 63,22 yi  DÉET  lañu wote. Ba tey jii may wax ak yéen, dun baa ngi ciy loxoom.
Pexem naxe-mbaay moomu la Farãs jëfandikooti ñeel coppite CFA bi ECO bi ko nar a wuutu. Ndaxte, sémbub àtte bu 20eelu fan ci weeru Me 2020 bi koy dëggal, ci anam bu ni mel lees ko tërale. Nee ñu, ci biir sémbub àtte bile : dakkalees na teewaayu ndawal Farãs ci 3i ndajey caytu bànk yu mag yi ak gafay weccee yi (compte d’opérations). Li leer moo di ne ay feemi neen la. Ndege, ba tey, Farãs mooy wóoral ECO bi, te yemo (parité) bi ak weccin wu amul àpp wi (convertibilité illimité), duñ soppiku. Te, 2 yooyu ñooy gaañ sunu réew yi ci fànn yu bare.
Ci beneen boor, Farãs daa kootoog waa UEMOA, ñu suufu CEDEAO, sàcc seenub naal, soppi cëslaay geek jubluwaay bi. Ndege, ECO, moomeelu CEDEAO la. Ay at ñoo ngi nii, mu ciy liggéey. Li Farãs ragal Niseryaa jiite CEDEAO bokk na ci sabab yi ko tax a doxale ni mu doxale, moom ak yenn ci ay njiiti-réew yiy dox ci waawam. Xamees na xéll ne, bés bu Niseryaa tegoo ci boppu CEDEAO, Farãs dootul am baat ci réewi kurél gi, doonte moo leen yàgg a yilif, di leen jaarloo fu ko neex.
Farãs noppi naa def lépp lu mu laaj ngir wéy di ratt réewi Afrig yu ñuul yi mu nootoon. Xam na li mu bëgg te mu ngi koy def. Léegi nag, sunu réew yi ñoo war a xam li ñu bëgg, te def ci seen xel ne ngir coppite am, nooteel bi jeex fi, fàww ñu booloo ngir gën a am kàttan. Tamit, fàww ñu nas ay feem yu ñu togg bu baax te tegu ci xel ngir noppee jaamaarlook moom. Bu ñu ko defee kenn kenn rekk, dina leen daaneel  ñoom ñépp te du jóg ci di leen toroxal.
Fan yii nu génn, bare woon na ñu doon yéy ak a yàbbi ci mbirum Xalifa Sàll, di wax ci njéggal bi ko Maki Sàll war a jagleel. Am na ci sax ay taskati xibaar yu demoon ba ne Xalifa Sàll këram lay tabaskijee. Waaye, bi nguur gi fésalee turi nit ñi Maki Sàll jéggal, ñu war a tabaskijee seen kër, kenn gisu ci ku tudd Xalifa Sàll. Muy mbetteel gu réy a réy ci ñenn ñi. Maki Sàll, moom, yéyu ci, yàbbiwu ci. Moone, askan wépp a ko ñaanoon njekk, kilifa diine yi, kilifa aada yi, kujje gi, kuréli way-moomeel yeek yenn mbootaay yi. Waaye, Maki dafa lànk, taxaw fi mu taxaw rekk. Rax-ci-dolli, ci ndoorteelu waxtaanu politig wi mu sumb, ñi ko wuyusi noon nañ ko li gën mooy mu bàyyi Xalifa. Wànte, dafa cosoon wax ji, yem fa. Nanguwu cee woon a sori.
Maki Sàll dafa xaar ba dem bitim-réew, ca Biyaaris (Biarritz) ga muy teewe fan yii ndajem G7 mi, door a wax li mu xalaat dëggëntaan ci coowal njéggalub Xalifa Sàll mi nekk ciy loxoom. Ndaje moomu, nag, li mu jiite NEPAD moo tax ñu boole ko ci. Waaye, moom sax, bi mu dalee dem ay ndaje ba tey, mësta toj fenn. Ndaxte, dégguñu benn yoon fu ñu waxe ne Maki kat, bii yoon wax na wax ju réy, ni ko Ablaay Wàdd daan defe.
Waaye, ba tey loolu ñorunu ; kàddu yi mu fa rotal ci mikóro RFI ñoo jar a bàyyi xel. Maki Sàll baat yii la fa wax ñeel Xalifa Sàll :  Bi ci njëkk mooy, wareesul a tënk giifalub làngu politig gi ci mbirum njéggal kese, yemale ko ci. Njéggalub njiitéef, ndeyu-àtte réewum Senegal moo ko jagleel njiitu réew mi. Kon, ci moom doŋŋ la aju, ciy loxoom kese la nekk. Moom mooy xool saa su ko soobee mu jéggale. Bu ko defee, sama yoon nekkul ci li taskati xibaar yiy wax ci njéggal bi, duma ci wax. Bés bu ma neexee walla ma am coobare gi rekk, dinaa ko def ni ma koy faral di defe. Ndax  at mu nekk, lu ëpp téeméeri nit walla sax ay junniy nit, ci xayma, dinaa leen jéggal, génne leen kaso…
Kon, noo ko déggandoo : kàddu yii la rotal ca Frãs. Ñu mën cee amal ñaari njàngat yu gàtt. Bi ci jëkk mooy ne, Maki Sàll wegul waa réew mi, joxul cër askan wi walla kilifa yi fiy yeewoo. Waaw, lu tax Maki Sàll bitim-réew rekk lay waxe ak a waxtaane mbirum réew mi ? Xanaa réew mi amul i taskati xibaar yu mu mën a janool dégtal leen i kàddoom ak i xalaatam ? Lii bu tekkiwul ñàkk faayda ak suufeel sa boop ak sa réew lu muy tekki leneen ? Ndax kat, lii xeebeel la ci waa réew mi, rawati-na taskati xibaar yi fi fekk baax. Da leen a tanqamlu, dummóoyu leen te nëbbu ko ndax moo ne ci gémmiñu boppam :  sama yoon nekkul ci li taskati xibaar yiy wax ci njéggal bi, duma ci wax.  Ndege, deesul gis benn njiitu réew lu ñàkk faayda bay péncoo mbiriy réewam fii ci Senegaal. Moom kay, Maki rekk a koy defi ca réewi xonq-nopp ya. Muy wone ne, ba tey moomagunu sunu bopp dëgg dëgg, ndax sunu njiit yi amuñu fulla amuñu faayda.
Ñaareelu njàngat bi nuy jële ci kàddoom yooyu mënees na ko xaaj ñaar. Benn bi nitu Maki ci boppam la ñeel, beneen bi aju ci digganteem ak Xalifa Sàll. Bi ci njëkk mooy réy ak réy-réylu bi Maki di biral ciy kàddoom :  …ci moom doŋŋ la aju… ,  …ciy loxoom kese la nekk. ,  Moom mooy xool saa su ko soobee mu jéggale. ,  Bés bu ma neexee walla ma am coobare bi rekk, dinaa ko def … Maki Sàll, li mu nuy xamal ci kàddu yii mooy ne, moom kott, moom kese- kese mooy dogal. Kenn mënul wañaar loxoom ba defloo ko lu ko neexul, ak koo mënti doon. Maki Sàll dafa summi yérey njiitu réew, sol yérey Buur Saltige. Ndaxte, buuru saltige rekk mooy jiitee doole, di jaay maa-mën, jàpp ne lu mu wax mooy am, lu mu waxul du am ; lu mu bëgg mooy am, lu mu bëggul du am. Ndege, njiitu réew day woyof, nangoo déglu askanam ak kilifa réew mi ba tax lépp lu mu jàpp, su ñu ko ñaanee mu bàyyi. Waaye, Maki jikkoy firawna lay doxe. Waaw. Ndax bu demee bay dolli ci waxam ji :  …ni ma koy faral di defe. ak   …dinaa leen jéggal, génne leen kaso. , Maki day firndéel ni njéggal, jamono jii, ciy loxoom la nekk, ku ko neex la koy jagleel. Lii moo tax ndaw yi wutal ko dàkkental, di ko woowe  xaaju Yàlla  walla  àmbasadëeru Yàlla ci Senegaal . Ndaxte, bu nee at mu nekk mu jéggal nit ñu bare, li wax ji wund mooy ku ci bokkul daŋ kaa neexul.
Ci lanuy tàbbee ci ñaareelu njàngat bi ñeel digganteem ak Xalifa Sàll.
Ndax seetlu ngeen lenn ? Saa su Makiy wax ci mbirum Xalifa Sàll, du jaar ci turam. Xanaa keroog ba mu nee sama doomu baay la ndax sant wi ñu bokk. Rax-ci-dolli, ñépp xam nañ ni jot naa yabal ay ndaw ca kaso ba ngir ñu gise ak Xalifa Sàll. Xamunu lu ñu fa waxante, waaye mel na ni Maki dafa dencal mer Xalifa. Te, Xalifa wax na du benn du ñaar ne sàkkuwul njéggal ci Maki te soxlawu ko. Dafa mel ni am na lu Xalifa Sàll gàntal Maki ba tax koo ñéññ. Coxorte giy feeñ ciy waxam ak doxalinam doy nañ firnde. Ma leen di laaj nag : waaw, lan la Maki jàppal ngóor si Xalifa ba tax muy doxale nii ak moom ? Lan lañu jot a séq ?
Ak lu ci mënti am, askan wi moom moo gën a sonn Xalifa fuuf.
Bi mu tàmbalee taw ba léegi, askan wi nelawatul, te waa Ndakaaroo ci gën a sonn. Kër yi taa nañu, koñ yi taa, mbedd yi taa, tali yi fees dell ak ndox, kenn amul foo jaar. Njëg yépp yokku, xaalis amul, oto yiy mbëkkante ci tali bi, nit ñiy dee. Kenn xamul fooy teg sa tànk. Metit yooyu yépp teewul nguur gi ne ée-yaay, nun danuy bër, njiitu réew miy wone ay portale mook soxnaam ca Tugal, ci kër gu taaroo taaru, di bége. Mu mel ni dañuy mbëllee baadoolo yi. Li am ba des moo di, ak Maki, mel na ni, laabisiina la réew miy jubal.
Seen yéenekaay LU DEFU WAXU mi ngi dalal tey Gii Maryiis Saaña, fara caytu doxal (secrétaire exécutif) gu kurélu way-moomeel bees duppe FRAPP  Auchan dégage . Gii Maryiis Saaña, nag, ràññees na ko ci fitam ak pasteefam, di jàmmaarlook këri liggéeyukaay yu mag yu mel ni AUCHAN. Bokk na yit ci ñiy xeex APE ndax ci la Tubaab yi bëgg a jaar gën a aakimoo alalu Afrig. Yemul foofu ndax njiitu FRAPP dara la waxul ci ‘’franc CFA’’.
Bañkat bu mag boobu la Daawuda Géy ak Mamadu Jàllo lalal waxtaan wu yaatu, mu nuy faramfàccal liggéey bi muy def ànd ceek yeneeni ndaw moo xam fii la ci Senegaal mbaa bitim-réew.
Li ngeen di jàngsi xaaj bu njëkk bi la, LU DEFU WAXU dina siiwal li ci des fan yii di ñëw.
Dëgg la Senegaal réewu teraanga la waaye am na yu xel mënul a nangu. Bañunu kenn, danoo bëgg sunuw askan rekk
Jàpp bi ci mujj, nag, jàpp bu ñàkk faayda la. Ndax ñoom ci seen bopp xamoon nañu ne, mbir mi mënul woon a sori. Li ko waral, nag, du lenn lu dul ne, danuy jël sunuy matuwaay ba sàmmoonteek yoon bala nuy def dara.
Daawuda Géy ak Mamadu Jàllo
LAAJ-TONTOOK GUY MARIUS SAGNA (GII MARYIIS SAAÑA) was originally published in Defu Waxu on Medium, where people are continuing the conversation by highlighting and responding to this story.
Talaata jii ñu weesu (1 Sàttumbar 2020) kurél gii di  Y’en a marre  moo bëggoon a jébbal kilifay Orange yi ab bataaxal ngir wone ni ànduñu benn yoon ci  noot  gi Groupe bi nekkeek Senegaal ak ni muy yokkee ay njëgëm. Ci kow loolu pólisu Jëppël tegoon loxo Aliyun Saane mi jiite Kurél gi ak Kilifa ak yeneen 5 ci seeniy farandoo.
Démb ci  àllarba ji nag, ñoom ñooñu ñépp bàyyi nañu leen ñu dellu seen kër.
Ca jamono jooja buur bu mag bu ñuy wax Ogust joxe ndigal ne, na ñépp binduji.  Mbindu mooma, di mu jëkk ma, daje na ak jamono, ja Kiriñus nekke boroom réewu Siri.  Noonu ku nekk dem binduji ca sa dëkku cosaan.  Yuusufa nag daldi jóge Nasaret ca diiwaanu Galile, jëm ca diiwaanu Yude ca Betleyem, dëkk ba Daawuda cosaanoo, ndaxte ci askanu Daawuda la bokk.  Mu dem binduji, ànd ak Maryaama soxnaam, fekk booba Maryaama ëmb.  Bi ñu nekkee Betleyem, waxtu wa mu waree mucc agsi.  Mu taawloo doom ju góor, mu laxas ko ci ay laytaay, tëral ko ca lekkukaayu jur ga, ndaxte xajuñu woon ca dalukaay ba.
Fekk booba amoon na ca gox ba ay sàmm yu daan fanaan ca tool ya, di wottu jur ga.  Noonu benn malaakam Boroom bi feeñu leen, ndamu Boroom bi daldi leer, melax, wër leen. Tiitaange ju réy jàpp leen.  Waaye malaaka mi ne leen: Buleen tiit, ndaxte dama leen di xamal xibaaru jàmm buy indi mbég mu réy ci nit ñépp.  Tey jii ca dëkku Daawuda, ab Musalkat juddul na leen fa, te mooy Almasi bi, di Boroom bi.  Ci firnde jii ngeen koy xàmmee: dingeen gis liir bu ñu laxas ci ay laytaay, tëral ko ci lekkukaayu jur.
Bi mu waxee loolu, yeneen malaaka yu bare yu jóge asamaan, ànd ak moom, di sant Yàlla naan:
Bi malaaka ya delloo ca asamaan, sàmm yi di waxante naan: Nanu dem boog Betleyem, seeti la fa xew, li nu Boroom bi xamal.
Ñu daldi gaawantu dem, gis Maryaama ak Yuusufa, ak liir, ba ñu tëral ca lekkukaayu jur ga.  Bi ñu leen gisee, ñu nettali la ñu leen waxoon ca mbirum xale ba.  Ñi dégg li sàmm yi doon wax ñépp daldi waaru lool.  Waaye Maryaama moom, takkoon na mbir yooyu yépp, di ko xalaat ci xolam.  Noonu sàmm ya dellu ca seen jur, di màggal Yàlla, di ko sant ci li ñu déggoon lépp te gis ko, ndaxte lépp am na, ni ko Boroom bi waxe woon.
Bi bés ba délsee jamonoy xarafal xale ba agsi. Ñu tudde ko Yeesu, ni ko malaaka ma diglee woon, laata ko yaayam di ëmb.
Noonu jamono ji ñu leen waroona sellalea agsi, ni ko yoonu Musaa tërale. Waajuri Yeesu yi daldi koy yóbbu ca dëkku Yerusalem, ngir sédde ko Boroom bi.  Ndaxte bind nañu ci yoonu Boroom bi ne: Bépp taaw bu góor, nañu ko sédde Boroom bi.  Bi ñu ko yóbboo, def nañu itam sarax, ni ko yoonu Boroom bi santaanee: ñaari pitaxu àll walla ñaari xati yu ndaw.
Amoon na ca Yerusalem nit ku tudd Simeyon. Nit ku fonkoon yoonu Yàlla la te déggal ko, doon séentu jamono, ji Yàlla wara dëfal bànni Israyil. Xel mu Sell mi mu ngi ci moom,  te xamal na ko ne du dee mukk te gisul Almasib Boroom bi.  Noonu Xelum Yàlla daldi yóbbu Simeyon ba ca kër Yàlla ga. Bi waajuri Yeesu indee xale ba, ngir sédde ko Yàlla, ni ko yoon wi santaanee,  Simeyon jël xale bi, leewu ko, daldi sant Yàlla ne:
Waajuri Yeesu yi waaru ci li ñu doon wax ci xale bi.  Noonu Simeyon ñaanal leen, ba noppi ne Maryaama: Xale bii Yàllaa ko yónni, ngir ñu bare ci Israyil daanu te yékkatiku. Def na ko it muy firnde ju ñuy weddi,  ba naqar dina xar sa xol ni jaasi. Noonu xalaati ñu bare feeñ.
Amoon na it ca Yerusalem yonent bu ñuy wax Aana. Doomu Fanuwel mi askanoo ci Aser la woon, te Aana màggatoon na lool. Bi mu séyee, dëkk na juróom ñaari at ak jëkkëram.  Jëkkër ja gaañu, te séyaatul. Léegi amoon na juróom ñett fukki at ak ñeent. Mi ngi dëkke woona jaamu Yàlla guddi ak bëccëg ca kër Yàlla ga, di ñaan ak di woor.  Aana yem ca waxi Simeyon ya, daldi gërëm Yàlla tey yégal mbiri liir ba ñépp ñi doon séentu jamono, ji Yàlla wara jot Yerusalem.
Bi waajuri Yeesu yi matalee seen warugar ci lépp lu yoonu Boroom bi santaane woon, ñu dellu seen dëkku Nasaret ca diiwaanu Galile.  Xale baa nga doon màgg, di dëgër, mu fees ak xel te yiwu Yàlla ànd ak moom.
At mu jot nag waajuri Yeesu yi daan nañu dem Yerusalem, ngir màggali bésu Mucc ba.  Noonu bi Yeesu amee fukki at ak ñaar, ñu dem màggal ga, ni ñu ko daan defe naka-jekk.  Bi màggal ga tasee, ñu dëpp ñibbi, waaye xale ba Yeesu des Yerusalem, te ay waajuram yéguñu ko.  Ñu xalaat ne, Yeesu dafa àndoon ak ñeneen, ñi ñu bokkaloon yoon. Bi ñu doxee bésub lëmm, ñu tàmbali di ko seet ci seen bokk yi ak seen xame yi.  Bi ñu ko gisul nag, ñu daldi dellu Yerusalem, seeti ko.
Ca gannaaw ëllëg sa ñu fekk ko ca kër Yàlla ga, mu toog ci jànglekati Yawut yi, di déglu ak di laajte.  Ñépp ñi dégg li mu wax yéemu ci xel, mi mu àndal, ak ni mu doon tontoo.  Naka la ko waajuram yi gis, ñu daldi waaru. Yaayam ne ko: Sama doom, lu tax nga def nu lii? Man ak sa baay nu ngi la doon seet, jaaxle lool.  Mu ne leen: Lu tax ngeen may seet? Xanaa xamuleen ne damaa wara nekk ci sama kër Baay?
Waaye xamuñu li kàddoom yi doon tekki.  Noonu Yeesu daldi ànd ak ñoom, dellu Nasaret te déggal ay waajuram. Fekk yaayam moom takk mbir yooyu yépp ci xolam.  Yeesoo ngi doon màgg ci jëmm, tey yokku ci xam-xam te neex Yàlla ak nit ñi.
Yeesu neeti ay taalibeem: Benn boroom alal moo amoon bëkk-néeg bu ñu jiiñ ne dafay pasar-pasaree alal ji.  Waa ja woo ko ne ko: Li may dégg ci yaw mooy lan? Leeralal ma ni nga liggéeye ak sama alal, ndaxte dootoo nekkati sama bëkk-néeg.
Bëkk-néeg bi di xalaat naan: Nu may def nag, segam sama njaatige dafa may dàq ci liggéey bi mu ma joxoon? Dem beyi? Awma kàttanam. Yelwaani? Rus naa ko.  Xam naa ni may def, ba su ma ñàkkee sama liggéey, ay nit fat ma.  Noonu mu daldi woolu kenn ku nekk ca ña ameeloon njaatigeem bor. Ka jëkka ñëw, mu ne ko: Ñaata nga ameel sama njaatige?  Mu ne ko: Téeméeri bidoŋi diwu oliw. Bëkk-néeg ba ne ko: Sa kayit a ngii. Toogal fii gaaw te bind juróom fukk.  Mu neeti keneen: Yaw nag, ñaata nga ko ameel? Mu ne ko: Téeméeri saakuy pepp. Bëkk-néeg ba ne ko: Sa kayit a ngii. Bindal juróom ñett fukk.  Njaatige ba nag daldi naw ni bëkk-néeg bu njublaŋ boobu muuse woon. Ndaxte ñi bokk ci àddina ñoo gëna muus ci li ñu jote ci seen diggante ak seen moroom, ba raw ñi bokk ci leeru Yàlla.
Yeesu teg ca ne: Maa ngi leen di wax lii: sàkkuleen ay xarit jaare ko ci alalu àddina, ngir bu alal nekkatul, ñu man leena fat ca dal yu sax ya.  Nit ku maandu ci yëf yu néew, dina maandu itam ci yu bare. Ku jubadi ci yëf yu néew, du jub ci yu bare.  Su fekkeente ne nag jubuleen ci alalu àddina, kon ku leen di dénk alal ju wóor ji?  Te su ngeen maanduwul ci alal ji ngeen moomul, kon ku leen di jox alal ji ngeen moom?
Benn jaam manula jaamoondoo ñaari sang; fàww nga bañ kii, bëgg ki ci des, walla nga jàpp ci kenn ki, xeeb ki ci des. Manuleena boole jaamu Yàlla ak jaamu Alal.
Farisen yi déglu li Yeesu doon wax lépp, tàmbali di ko reetaan, ndaxte ñu bëggoon xaalis lañu.  Waaye Yeesu ne leen: Yéen yéena ngi fexee jub ci kanam nit ñi waaye Yàlla xam na seen xol. Ndaxte li nit ñiy fonk, Yàlla sib na ko.
Yoonu Musaa wi ak waxi yonent yi ñu ngi fi woon ba kera Yaxya di ñëw. La ko dale foofa nag, yégle nañu xibaaru jàmm bi ci nguuru Yàlla, te ñépp a ngi góor-góorlu, ngir dugg ci.  Waaye nag asamaan ak suuf jóge fi moo gëna yomb randal wenn rëdd ci arafu yoonu Musaa.
Ku fase sa soxna, ba noppi takk keneen, njaaloo nga, te ku takk jigéen ju jëkkëram fase, njaaloo nga.
Dafa amoon boroom alal juy sol yére yu rafet te jafe, tey dund bés bu set dund gu neex.  Fekk miskin mu ñuy wax Lasaar daan tëdd ca buntu këram, fees dell ak ay góom,  te bu sañoon, di lekk ci desiti ñam wiy rot ci lekkukaayu boroom alal ji. Xaj yi sax daan nañu ñëw, di mar ay góomam.
Noonu miskin ma dee, malaaka yi yóbbu ko ca wetu Ibraayma. Boroom alal ja itam dee, ñu suul ko.  Bi ñu koy mbugal ca sawara, mu téen, séen fu sore Ibraayma ak Lasaar ci wetam.  Noonu mu yuuxu ne: Maam Ibraayma, yërëm ma! Yebalal Lasaar, mu sëpp catul baaraamam ci ndox, seralal ma sama làmmiñ, ndaxte maa ngi sonn lool ci sawara sii!  Ibraayma ne ko: Sama doom, fàttalikul ne jot nga sa bànneex ci àddina, fekk Lasaar dëkk ci tiis. Looloo tax xolam sedd fii, yaw nag, ngay sonn.  Rax-ca-dolli it am na kàmb gu xóot sunu diggante ak yéen, ba tax ñi bëgga jóge fii jëm ci yéen, walla ñi bëgga jóge foofu jëmsi ci nun, duñu ko man.
Noonu boroom alal ja ne: Kon nag maam, maa ngi lay ñaan, nga yebal Lasaar ca sama kër baay,  ndaxte am naa fa juróomi rakk. Na leen artu, ngir ñu baña ñëw ñoom itam ci bérabu metit wii.  Ibraayma ne ko: Say doomu baay, ñu ngeek yoonu Musaa ak téerey yonent yi. Nañu leen déggal.  Boroom alal ja ne ko: Déedéet, maam Ibraayma, waaye su kenn dekkee, dem ca ñoom, dinañu tuub seeni bàkkaar.  Waaye Ibraayma ne ko: Su ñu dégluwul Musaa ak yonent yi, kon ku dekki sax, du tax ñu gëm.
Mbir mi doy na waar. Kenn xamul lii lu mu doon. Nekk cim réew, dund fa lu ëpp fanweeri at, te ba tey may bind baat yi, doxandéem la ñu la fi jàppe.
Am fi liggéey bu baax, di faj samay soxla ak a dimbali samay mbokk ; bokk ci ñiy yëkkati koom-koomu réew mi. Ci  gàttal, man nanoo wax ne Baay Njaay xaw naa tekki ci réew mi te amal na njariñ dëkk bi.
Bariwuma fi ay xarit waaye am naa fiy xameel yu rafet jikko yoo mën a jëflanteel ci wàllu àddina ak diine.
Bi may ñów Itali amaguma fukki at ak juróom-ñatt. May xale bu góor, tollu ci sama diggu ndaw. Ma ànd ak kàttan, wóolu sama bopp, yaakaar ne lu sama loxo yóotu jot ko.
Dëkk bu ñuy wax Duwinoo, fa laa ame bàkkaloryaa soog a dem Triyeste. Fa laa defe  sama lisãs. Yàlla dimbali ma ma jàll eksame doktoraa ca iniwérsite bu Siyeena. Kon dëkk bii ame naa fi ay lijaasa yu raññeeku ci daara yi gën a kawe.  Lu nit di itewoo ci njàng, Yàlla may na ma ko fi.
Ba ma noppee ci loolu laa taxawal am mbootaay ngir siggil jëmmu Afrig fii ci Itali, bokk tamit ci mbootaay yiy xeex ngir sunu aada ak sunuy làkk am seen gëdd.
Dara yombul ndax Wolof Njaay nee na Ndar xëyul sotti. Masumaa jàng sama kàllaama, Wolof, bay am fitu taxaw ne damay dundal li ma nàmp. Waaye yaakaar naa ne li amoon solo mooy tàmbalee xam sa bopp ak geestu fi nga jóge walla fa nga cosaanoo.
Ndànk-ndànk may jege ab bindkatu wolof ak di jàng abajaday làkk wi. Ma dem bay tàmbalee firi baatu waa réew mi ci Wolof. Mbir mi dugg ma, saf xorom, indil ma yokkute yu am solo ci samay xalaat, sama gis-gisu àddina, ak samay xameel.
Lu neex du doy, te kenn du ko dog ba beneen yoon. Nit koo gis am na ku ko xàllal yoon mu jaar fa. Ca njëlbeen ga, jànkoonte woon naa ak ay jafe-jafe yu bare ci njàngum wolof. Ci yëngu-yëngu bu am solo la dajeek boroom xam-xam bu siiw, ñu raññee ko lool ci mbindum kàllaamay Kocc ak tekki ay làkk yu wute ci Wolof.
Waaye kooku damay leb turam ba beneen…
6i DOGAL YI MAKI SÀLL MUJJEE JËL ÑEEL MBAS MI
Njiitu réew mi, Maki Sàll, amal nab bàttale ci altine ji weesu, 29eelu fan ci sulet, 2020. 6i dogal yii ñoo gën a fës ci kàddoom yi :
Mbasum Covid-19 ñeel Senegaal : Waalo day gën di aay
Lim bi dafa gën a yokku ci biir weeru sulet bii nu génn. Bees ko méngalee ak yeneen weer yi, 38i way-tawat yokk nañu ci téeméer yoo jël.
Naam, ci biir 100i way-tawat yoo jël, 60i yi dañuy wér. Waaye, loolu tekkiwul ne mbas maa ngiy wàññeeku. Ndege, limu way-tawat yi nekk ci diggante dund ak dee yokku na ba toll ci 295 te 121 yi gaañu nañ.
Dr Béey, njiitalu ‘’Samu national’’, aartu na nit ñi ci dayob wàllent bi nga xam ne, xayma na ko ci 41 ñeel 100 yoo jàpp. Mu teg ci ne, li sabab dee gu bare gi mooy ne, ñi ëpp  ci way-tawat yi lott yi, dañu ame ay feebar yu bon yu deme ni jabetub ñaareel bi, tãsiyoŋ buy yéeg ak ndigg lu jagadi.
Pr Séydi dolli na ci bakkan bu mënatul a xeeñtu ak lewetug gémmiñ
Ca ndoorteelu mbas mi, doktoor yi sëqët su wow, yaram wu tàng, put guy metti, añs. lañ biraloon ne ñooy peeñantal yi gën a fës ñeel jàngoroy Covid-19 ji. Tey, mel na ni daa am yu ci dolleeku. Ci tënk bi muy faral di amal weer wu nekk te mu amaloon ko ci alxames jii weesu, Pr Séydi biral na 2i peeñantal yu bees : bakkan bu dul yëg xet ak lewetug gémmiñ. Mu ne,  bés bu Yàlla sàkk, dañuy seetlu yeneen xeeti peeñantal yees war a bàyyi xel bu baax. Lii di bakkan bu dul yëg xet, ñu naan ko  anosmie  ci nasaraan, ak lewetug gémmiñ,  agueusie , ci peeñantal yu bees yi lañ bokk.
Waaye, nag, Pr Séydi daf cee teg ne, peeñantal yooyu, mënees na leen a fekk ci yeneen xeeti jàngoro.
TESTI COVID-19 YU GAAW YAA NGI ÑËW
Bees sukkandikoo ci kàdduy Dr Aamadu Alfa Sàll mi jiite ‘’Institut Pasteur’’ bu Ndakaaru, ciy fan yu néew, askanuw Senegaal dinañ mën a def ay test ci anam bu gaaw a gaaw. Dafa ne :  Liy bees ci caytug mbooloo maa ngi aju ci test yu gaaw yi nuy waaj a jot ñeel jàngoroy Covid-19 bi. Ndaxte, bu nu leen saytoo ba am ciy njeexital yu baax te dal xel, dees na leen natt cim mbooloo mu yem mees di lël ci béréb bu wóor. Loolu, nag, dinan ko def feek i fan rekk ; yàggatul dara.
Ab ndongo buy jànge ca daaray ‘’Notre-Dame moo ame jàngoroy Covid-19 bi
Ci ni ko kilfay daara ji xamlee, ndongo laa ngi tollu ci kalaasu CM2. Ñoom, nag, ci saa si lañu jël seen i matuwaay, daldi tëj daara ji.
Defalees na test ñi jot a jege ndongo loolu. Nee ñu yit, am na 2i mbokkam yu ame jàngoro ji. Waaye, xibaar boobu, kenn dëggalagu ko.
Maki Sàll yabal na jawriñ yi ca péncum réew mi, ñu wuyuji dippite yi ba noppi fommaale seen bëru ren ji
Ci ndajem jawriñ mi amoon ci àllarba ji, benn fan ci sulet 2020, la Njiitu réew mi wax jawriñ yi ñu wuyuji dippite yi, tontu seen i laaj ñeel caytug mbas mi, rawatina 1000iy milyaar yees jagleeloon naalub Force-Covid-19 ñeel xeexub mbas mi.
Waaye, Njiitu réew mi yemul ci loolu ndax bi muy fomm guural geek déju bi mu làmboo, ci la leen yégalaale ne, ren, kenn ci ñoom du ci dem bër, liggéey rekk.
Ginnaaw beykati Ndengleer yiy jaamaarlook Baabakar ngom, boroom SEDIMA, waa Kër-Musa, Jendeer ak Puut ñoo ngi doon ñaxtu ci buntu dalub sàndarmëri bu Puut. Li waral seen mer gi mooy, ci seen i wax, dañoo nangu seen i tool. Ñi ëpp ci ñoom, lujum lañuy bey.
Nee ñu, dañ leen a jaay doole, foqati 350i ektaar ci seen i tool, jox kob poromotëer buy liggéeyal boppam. Waxatuñ dara, kooku génneb kayitu suufam, di leen ko xeexe.
Nguurug Senegaal jël nab dogal, tere roppëlaani Ërób yi dugg ci réew mi. Nguur gi dafay feyantoo ak kurél gi ëmb réewi Ërób yi,  Union européenne , ginnaaw bim jëkkee tere doomi Afrig yeek yu Senegaal ñu dugg seen biir i réew.
Jawriñu tukkib kow gi ak wërantal gi, Aliyun Saar, nee na :  Soo leen méngaleek Afrig, bari nay réew yu mu gën demin fuuf ci mbas mi. Kon, Afrig du nangu mukk ñu nuy sikkal ak a seexlu.
Xanaa mooy liñ naan ‘’ku ma ko dabin, ma rókkin la ko !’’
Ci bésub 23 sàŋwiye ci atum 2022 bii di ñëw, la Senegaal fas yéene amal ay wote jëm ci palu njiiti gox-goxaan yi. Gannaaw ba pàrti pólitig yi jàppante ci mbiri yoonu pal gi, maanaam li ñeel doxalinu wote bi ak jumtukaay yi mu àndal, léegi, pàrti yooyee, seen yitte yépp a ngi aju ci nañu nar a taxawe ci joŋante yi ñuy waajal.
Coow li jib lépp, looloo ko waral ci jamono yii, jóge ci anam yi pàrti yi di taxawale seeni mboolooy kurél yi. Kilifag pàrti PUR moo sulli mbóot mi, yëgle ne ñeenti pàrti yi gën a mag ci kujje gi déggoo nañu ngir jëmmal seen nas bii doon sàkk mbootaayu pàrti yu kujje gi. Pàrti yooyu ñooy PASTEEF, Taxawu Dakaar, PUR ak PDS. Coow li ne kur ci dëkk bi. Ñu teg ciy fan, mbooloo mi ñu tudde Yewwi Askan Wi (YAW) daldi juddu.
Ñenn ñi rafetlu ko ndax yaakaar ne kujje gi dina fi jóge génn ci gutt gi mu ne woon ba léegi, wone dooleem, jàkkaarlook waa nguur gii di sonal askan wi ; ñeneen ñi ñaawlu li kujje gi manul a fexe ba booloo nekk wenn say képp. Ci kow loolu, am na it ñuy laaj naka la ñeenti pàrti doŋŋ di woote ni ñooy taxawal lu mat, daanaka, ay téeméeri làng. Ba tey it, gisees na ñu rafetluwul doxalin wi lal wote woowu, mel ne ñi ko sooke dañoo nawloowul seeni naataango yi ñu bokkal xeex.
Am na sax ñu ci doon booley xaste, di ñaawal kujje gii man a jaxase ñu àndul, mbete supp kànja ! Teguñu ci ayubés, PDS génneeb bataaxal xamle ne bokkul ci mbooloo mu yees mii, ndax masul a xaatim lenn lu koy firndeel ; yeneeni pàrti yu mel ne AJ/PADS ak Bokk Gis-Gis, ñoom it génne seenub yëgle di wone ni bokkuñu te ànduñu it ci doxalinu kurél gu bees googu di Yewwi Askan Wi. Ginnaaw bi, kurélu Gëm Sa Bopp gi ci bokkoon, far génn moom it ci mbooloo mi, ndax ñàkk a gis boppam ci defin wiy niru xàjjaatle ci biir pàrti yi, mel ne yenn ci pàrti yi bëgg a féetale seen bopp ci kow, ñi ci des ci suuf. Coow li jibati, yëf yi jaxasoo. Ay kàddu jógati di ŋàññ kuje gi ndax seen ñàkk-juboo.
Pëndu coow loolu jotul a wure, meneen mbooloo mu soqikoo ci kujje gi daldi juddu wone boppam. Ñu xàmmee ci ñi ko sàkk, ay pàrti walla kurél yu mel ne PDS, Bokk Gis-Gis, AJ/PADS, CRD… Muy mbooloo mu mag, daanaka walla lu bon-bon, mu tollook dayo moroomam mi ko jiitu. Coow li neeti kur. Ñi jàppoon ni kujje gi mënta fexe ba booloo, gënatee yëkkati seen baat. Jamono jooju yépp, waa Bennoo Bokk Yaakaar (BBY) yi ŋànk nguur gi, ñu ne tekk di seetaan ; ñenn ñi jàpp ne sax, booba ñu ngee ree ci suuf. Waaye ñoom it, ndax seen ay ci coow li du dikk, bu ñu demee ba war a tànn ci gox bu ne, ku fay nekk jaraaf ?
Waaw, booba nag, ana askan wi, moom ? Ana li ciy taxawaayam ? Su dee dëgg rekk a tax ñuy wax, daa mel ne ñoom ñooñee, askan wee lee doon seetaan dëggantaan. Wax dëgg, askan wi moom, daa am lu ko doy sëkk, ak mbënd mi ko léjal ba ci kanamu Yàlla ! Rax-ci-dolli, njëgum njaay mi di yéeg jëmale… asamaan…! Lépp a yokku. Fekk booba, ndox mu ñu naan rafle fi, ba tax jigéen ñi di ko wuti ni doom yu góor. Moonte, askan wi de, moo war a tànn ci diggante waa nguur gi ak waa kujje gi, ñi ko doy ngir mu dénk leen boppi gox-goxaan yi, ngir seen yorin wu rafet. Ku yabu ne, ngir seen dundin ñoŋ.
Lu mu ci manti doon, way-pólitig yi, warees nañuy taxaw-seetlu, ànd ak seen xel, gannaaw ba ñu leen njortalee ñunekk ñu bëgg seen réew, fonk seen gox, te jiital njariñal askan wi. Ndax kat, gàtt-xel weesuwul nit jóg ni kenn waru fee sooke dara te boolewuma ci ! Ndax it, du ñàkk-xel di jàpp ne lu ëpp ay ñaari téeméeri kurel, mënees na leen a boole ci menn mbooloo, ñuy ànd di nas, di xàccandoo, di dóorandoo ?
Waaw waaye, ndax bokkul it ci gàtt-xel nga woo ay nit ngir ngeen ànd xeex, ba noppi naan leen Yeen tekkiwuleen dara, toppleen rekk sama gannaaw ma yóbbaale leen ? Xaste wi nag, moom, mënoon naa ñàkk, rawati-na ba muy niru tayeef. Ndax, xanaa kañ, kuy nas ngir boole ay nit, ñu àndul bokkuñu kurél kepp lay man a woo ? Rawati-na, mbooloo moo xam ni, génn nësër doŋŋ moo ko tax a jóg, maanaam, bokk sotoo ki ñuy jàmmaarloo, ba mu abal leen ? Ana kon lu fi indi ñamu supp kànja wu neex woowule ?
Ak sunu xel mu gàtt, foog nanu ni, laaj yooyu de, suñ leen sampoon ca njalbéen ga, jafe-jafe yu bare, maneesoon na leen a moytu. Am déet ? Waaye ndegam su ndox tuuroo, ab ban a cay des, waa kujje gi, warees nañoo taxaw-seetlu, defaraat seen koddaay, te fexe dëgëral seen taxawaay. Ñaar ba ñetti mbooloo sax man naa am, su dee ñoom ñi ko séq dañuy bàyyi xel ci ne, li leen xàjjaatle ak nguur gi moo ëpp solo fuuf li jaar ci seen diggante, ñoom ci seen bopp. Na fekk nag, ku ne xam sa bopp, ndax kat, bët du yenu waaye xam na lu bopp àttan. Ba tax na, waa kujje gi, su ñu bëggee ànd ànd wu rafet te yàgg (naka BBY amale), fàww ku ne xam li ngay peese ak nu sa moroom tollu.
Ana kuy weddi ne, Usmaan Sonko, li muy gune yépp, ak li muy doon gan yépp ci làng gi, doole ji mu am tey, kenn mënu koo nasaxal ? Ana kuy nàttable dayob Ablaay Wàdd ak PDS ? Ku xam jaar-jaaru pàrti boobu xam ne, moom du nangu mukk geneen kurél di ko jiitu, feek wonewul boppam ba wuutu PDS ci taxawaay bi mu am booba ba léegi ci làngu pólitig bi ak ci réew mi. Loo bañ-bañ lëg, nangul kooy noppam yu gudd ! Lii nag, am na njàngale mun ci man a jële : fi ñu tollu nii, PDS ak PASTEEF mënuñoo bokkagum menn mbalka mu ñuy naane ! Ndax nag, soxlawul di naxante, joŋantey pólitig yii, xëcco nguur a ngi ca xol ba ; te sax, ñenn ñi, duñu fàtte mukk seen nafa, fu ñu toll.
Loolu nag, terewul waxtaan, weccee xalaat bokkay nas ñeel anam yi wote wi war a doxe. Koonte nag, ñaari mbooloo yii soqeekoo ci kujje gi warul a jaaxal kuy seetlu, di jëfandikoo xelam. Waaye li war a leer ci boppu ku ne, mooy ni, ëpp doole sa moroom warul a tax nga xeeb ko te Wolof Njaay nee na koo xeeb, mu yab la. Te, li wóor ba wóor mooy ne, kenn ci làngu pólitig gi, mënul a dem moom kese ci xare bi ba jële fa ndam, ak doole joo mënti am ! Ci way-pólitig yi nag, mel na ni, kii di Maki Sàll moo gën a mokkal njàngale moomule… Dëgg la, moom nag daa yore kopparam gu duun, boole cib xaatimam bu am solo. Moo tax it…
Kujje gi daal, war naa seetaat boppam. Ñi man a ànd, nañu ànd booloo. Ñi bokkul genn kurélu mbooloo nañuy yëgante, bokk xeex ngir wote wi ci boppam jaar yoon ; te ñuy bañ a xeebante, bañ a tamante dëmm. Tey bàyyi xel saa su ne, ci nekkinu askan wi ak it ciy xalaatam. Leneen lu way-kujje gi war a bàyyi xel, mooy luñuy def ba fexe wéyal seeni mbooloomi kurél yi, gannaaw su wote gox- goxaan yii jàlle. Ndax kat, xeex bi day door rekk… te kuy dem xare war a fàggandiku !
(Xaaj bu njëkku laaj-tontook Ndey Koddu Faal, Paap Aali Jàllo ak Daawuda Géy)
Xéy-na, sunu wërsëg mooy li nu maaseek jamono joo xam ne,  lépp a gaaw, ndax anternet bi ak jumtukaayi xarala yu bees yi. Tey, lu naroon a def 10i at ngir leer ci xeli nit ñi, daanaka, bu yàggee ba yàgg, 2i weer kott lay def mbaa lu ko yées. Démb, benn tele walla benn rajo moo fi amoon, Seŋoor walla Abdu Juuf féete woo ko. Waaye, tey, tele yi, rajo yi, anternet bi, yéenekaay yi dañoo bare lool. Yenn saa yi, dinga am xalaat mu jéggi jamono ji nga nekk. Mooy waral, li ëpp ci say maas duñ xam fi ngay waxe. Daloon na fi ku mel ni Mamadu Ja, walla Séex Anta Jóob.
Bu ko defee, coow li mënta ñàkk. Ci réewum demokaraasi lan nekk, gis-gis yi bokkuñu, xalaat yi tamit, naka noonu. Loolu dafa baax cim réew. Dina tax nit kiy déglu, ginnaaw bim amaleem njàngatu boppam, xam jan wax, ban gis-gis walla man xalaat a yenu maanaa. Su boobaa, dina xam fu muy teg tànkam, tànn boor bi muy féete. Loolu, nag, képp ku koy jéem a tere, dangay sonal sa bopp ci dara ; bu yeboo nga nangu ko te noppal sa bopp.
Njiitu réew mi, Maki Sàll, bi muy door a falu ci atum 2012, dafa waxoon ne, dina nasaxal kujje gi, faagaagal ko ba dootul tekkeeti dara. Loolu, nag, kuy woote demokaraasi te di ko jëfe du ko sax xalaat ba koy wax.
Li nguur gi bëgg mooy fexe ba ñépp ànd ak moom, ñu amal fig nguurug bennoo giy ëmb pàcci réew mépp. Bu ko defee, kenn dootul sañ a taxaw naan  ànduma ci lii… ,  lee baaxul… ,  lale, bees ko defe woon nii mooy gën…  walla  ni nguur giy doxale, dara doyuma ci , añs. Réew nag, buñ demee ba kenn sañatul joxe sa xalaat, njaaxum ak musiba mu réy dikkal na askan wa fay yeewoo. Bala ñuy xippi, dina fekk ñu rey leen bu yàgg. Loolu, du fi ame tey, te du fi ame ëllëg.
Keroog bi nu demee pale, wax nan ko li nu jàpp ne baaxul ci xeexub mbas mi ak lin jàpp ne mën naa dem. Ba nu génnee yit, biral nan sunu xalaat, ñépp di ko dégg. Ginnaaw loolu, dafa sàkku woon ci Péncum-ndawi réew mi mu woteel ko ab sémbub-àtte bu koy may sañ-sañu doxal nim ko neexe. Nu génnaat ne àndunu ci, yëkkati sunu baat ci kow, nag. Ci kow loolu, ma waxtaan ak sama waa làng, ne leen nan toog seetaan, xool nu mbir miy doxe. Bin toogee weer, xool xool xam ni Làmbaay a ngi ñaaw, ci lan génnaat wax. Nun, nag, dugguñu ci politig ngir neex Ma-Sàmba walla Ma-Demba. Waaye, bëgg defar réew mee nu tax a jóg.
Nun ci kujje gi la nu nekk te sunu xam-xam màcc ci mbir mi, juróomi at a ngii nuy jooytu bor bi te tegunu ko rekk ci ay wax. Am réew dafa am lu mu moomal boppam, am lu ko Yàlla wërsëgalee. Naam, am na loo xam ni mën ko jéggaani waaye fexeel ba li nga moom nga yor ko yorin wu rafet, bañ koo sàggane, bañ koo waanteer.
Coowal petorool bi, bind naa ci téere, wax ci lu nekk ba mujj noppi ; coowal zircon, phosphate ak ICS, gis ngeen ko ; sunu suuf sépp mu jaay ko ay doxandéem ñuy bey di yóbbu feneen, li baaxul delsi Senegaal. Kenn umpalewul sunu géej gi fi mu mujje, tey sunu mool yi mënu ñoo am lu dul yaboy. Alal ji ma wax nii mat na téeméeri yoon bor bi ñuy leb, su nu ko sàmmoon rekk, du soxla ñuy lebi kenn.
Nun, dipite yi, yoon may nanu nu génn ci jamonoy guural gi. Te man, damay faral di génn 2 walla 3i guddi yu nekk. Yenn saa yi ma daje ak ñenn ci ñoom, nu lal aw waxtaan. Bu ma leen xoolee, sama yaram day daw. Seetal rekk, guddig weeru koor, ci ngelaw li, ñuy fanaane taxaw guddi ba bët set. Loolu metti na.
Dëgg la, nag, am nay jafe-jafe diggante askan week takk-der yi leen war a aar. Léeg-léeg, ñu lijjanti mbir mi ba du jur gàllankoor ci benn boor. Waaye, yenn saa yi, mbir mi ëpp i loxo ba njaaxum am ci, ñii am ciy gaañu-gaañu, ñale ñàkke ci seen bakkan. Man, nag, dama foog ne tàggat gee des. Xawma naka lees ko tërale, waaye dafa mel ni dañuy dëddale takk-der yi ak askan wi. Ngir jox leen ci misaal, damay sukkandiku ci sama jaar-jaar ca ENA.
Dañ nu doon faral di wax kàddu gii :  mooytuleen  contribuable  bi (ki war a fey lempo) ; dafa ñor, day njuuj-njaaj, day nëbbu  topp di la ko wax ak a waxaat. Yëf yi ub lool sama bopp, ma toog sama néeg naan sama xel moonte de samay waajur ay  contribuable  lañu. Moo tax bés ma laaj sama benn porfesoor ndax ‘’contribuable’’ bi nit ak i noppam la walla tur la rekk wu ñuy bind cig kayit. Ndege, baat yiñ lay tàmmal ca daara ja, méngoowul ak li ngay dund, di ko gis bés bu nekk. Moo tax, boo jotee sab lijaasa ba tàmbalee liggéey, dangay noonoo  contribuable  bi, ndax dañ la gëmloo ne du ku baax, jubul, day labaj.
Amaana, looloo dal takk-der yi dem bay xoole askan wi ay bëti noon.
Waaye, askan wi am na ci wàll. Ndaxte, mbejum kanam, boroom a koy fajal boppam.
Senegaal, moom, mooy réew moo xam ne, ku ñaawtéef laalul, danga nga naan sama yoon nekku ci. Gii Maryiis Saaña xam na dara ci li may wax.  Askan wee war a fippu, bañ, ne na ñaawtéef yi dakk. Bu doon ci réewi Tubaab yi, askan wépp a ngi ci mbedd yi.
Bu dul dara sax, rafetul ci xar-kanamu réew, ay xaleem di taxawaalu ci mbedd yi. Muy taalibe walla ñiy mbubboo daara (am na ci réew mi). Yenn saa yi nga dox ba daje ak njabootug lëmm, ñu nekk ci mbedd mi, ci jamonoy seddaay ak ngelaw…dangay yéemu sax. Li ngay jëkk a xalaat mooy, lan la xale yii nar a dooni ëllëg ? Ndax bàyyees na xel ci seen wér-gi-yaram ? Bu dee am mag mooy tegaley yére yu bari ngir aaru, nu xale yiy def ? Nguur gi warul seetaan loolu.
Waaye, boo amee ag nguur goo xam ne, amul baat ci benn boor, daraam du sotti. Dara waralu ko lu dul li nguur gi génne loxoom ci diine ji ak ci daara yi. Xam ngeen ne, buñ demee ba naan nguur gi day xeex daara ci miim réew, soxla am na. Njabootu daara yi dem nañ ba jàpp ni nguur gi noonu daara yi la, walla sax noonu diine ji la. Man, nag, dama naan nguur gi defalul daara yi waaye duma wax ne dafa leen noonoo. Loolu, nguur guy xaru rekk a koy def. Li mu defalul daara yi, nag, moo tax amul màqaama wax ci ñoom. Nu wax ko te dee, nguur gi dafa sàggane gëm-gëmi askan wi.
Moo tax, nun, ci sunub naalu 2019 bi, danoo waxoon ne warees na cëral diine ji ci naal yi nguur giy lal, yoonal ko. Damay faral di dégg ñu naan Senegaal réewu layig la. Waaye loolu ay waxi kasaw-kasaw rekk la. Bala nga koy xam Gàmmu jot, walla Màggal, walla Pópangin.  Nun, dunu réewum layig ni ko ñenn ñiy xalaate. Mënees na wax ne, Senegaal, réewum ngëm la moo xam ne, xàjj-ak-seen amul ci diggante diine yi ak këri diine yi.
Bu ko defee, bu nuy tëral nafa gi, warees na sóoraale diine ji, beral ko xaalis ni ñu koy defale njàngum tubaab bi añs. Boo demee réew mu mel ni Marog, looloo fa am. Dañoo wutal diine ji ag njawriñ gu koy toppatoo. Maanaam, defar jàkka yi, jàngu yi, daara yi, añs. Nun, waa PASTEF, loolu mooy sunu mébét.
Bun defee loolu ba nopppi, ci lanuy soog a mën a wax ci daara yi ak lépp lu jëm ci diine ji. Bu ko defee, dinan yoonal daara yi ba, képp ku jóg ngir ubbi daara, dina ko teg fu wóor. Dinan la topp, xool ndax jàng nga, ndax am nga ñu lay jàppale ci liggéey bi, ndax am nga béréb bu baax, añs. Waratunoo nangu ab Sàmba Njaay làq ay doomam, dugal leen lekkool, ba noppi jël ay doomi jàmbur di leen yalwaanloo ci mbedd mi.
Waaye, nag, du lépp a bon ci daara yi. Am na ay daara yu baax yu fi nekk, bu ma fi nekkee di lim damay juum. Boo fa demee, benn xale du génn. Yorees na leen yorin wu rafet. Ni njàngum tubaab bi amee kurél guy saytu lépp lu ci aju (inspection d’académie), noonu lees war a wutale daara yi tamit ag kurél guy wattu lépp lu ci aju.
Gaa, man duma wolof, waaye sama yaay séeréeru Xombol la, wolof lay làkk. Sama baay joolaa la, sama maam bi jur sama yaay di al pulaar, kon man mën na wax ni duma wolof.
Waaye, Yàlla am na ci nit ñi yërmande joo xam ne, fépp fu mu boole ay nit yu wute ci waaso, dina fa tàggat aw làmmiñ wu leen di boole, ñu cay jokkoo. Dangay seet, tey, bu doon wolof bi wolof kese la dégg, al pulaar di wax pulaar kese, joolaa bi yem ci làkkam, séeréer bi noonu, añs. Kon, nan lanuy déggoo ? Du sotti. Yàlla la neex mu sàkk nu ba noppi, def nuy kurél ak i pàcc ngir nu xamante, xàmmente, ni mu ko waxe ci Alxuraan. Kon, du ngir féewale nu. Tey, boo demee Kaasamaas, gis ni joolaa yiy soloo ak a fecce, dinga ci jànge lu bari, nga dem feneen ci ñeneen ni tamit noonu. Bu ñépp bokkoon lépp, àddina si day soof. Waaye, li nu boole moo ëpp li nu wutele. Fii ci Senegaal, fépp foo dem, dégg nañ wolof. Mën nañ ko bañ a wax waaye dégg nañ ko, te loo ci wax xam nañ ko.
Farãs, atum 1375 lañ gàll farañse bi def ko làmmiñu réew ma, mu wuutu lateŋ. Siin moo nu ëpp ay kàllaama fuuf, 300i daanaka. Waaye, teewul màndareŋ lañuy jëfandikoo. Noonu la amee fépp. Nun Senegaal, wolof la fi Yàlla tànn. Warees na nangu lu ni mel.
Raayante bi moo fi war a jóg, wolof mooy làmmiñ wi nu war a boole. Ku bañ a làkk farañse, lu tax ngay bañ a làkk làkku nit ku ñuul ni yow ? Kenn waxu la nga nekkaat wolof. Waaye, ab jumtukaay kese la ngir wax ak ñi nga bokkalul waaso. Te sax, aaday wolof, séeréer, ak joolaa wutewuñ lu bari.
Bu dee lu jëm ci mbirum njàng mi, bun demoon ba sàrtal njàngum làmmiñi réew mi ci lekkool yi, wolof mooy doon làmmiñuw bennale wi. Ñépp a koy jàng. Ginnaaw gi, nag, gone gu ci ne tànn weneen làmmiñ dolli ci, moo xam pulaar lay doon, séeréer, joolaa, soose, añs. Loolu, bu amee, xale bu ci nekk dina mën a wax ñaar ba ñetti làkk ci làkki réew mi. Te, loolu day gën a dëgëral bennoo bi.
Bun génnee Senegaal, nag, jàpp naa ne, biir CEDEAO, awsa lees war a tànn. Bu dee Afrig gépp, suwaayili bee ci gën a yey.
Tey, Sinwaa bi dafa gëm ni Siin moo war jiite àddina si te ndog-ndog da ko daloon ci diggante bi, Àngalteer ak Sapoŋ raw ko. Moo tax, Siin dafa gëm cosaanam ak démbam. Iraŋ, bu àddina sépp waxee mu téye fi mu téye rekk, ñemee ŋoy fi mu ŋoy, booba cëslaayu aadaam a ko ko may. Ñoom, ca nguurug Pers ga woon lañuy sukkandiku fonk seen bopp. Turki, ñoomit, ca nguurug Otomaan ga woon lañuy wéru. Boo demee Ërob, tamit noonu. Kon, koo jël ci àddina si, ci démbam la sukkandiku ngir jéem a suuxat réewam. Loolu la Séex Anta Jóob xamoon bu yàgg. Moo tax liggéeyam am solo lool.
Moo saxal ni, ciy gëstoom, Afrig benn aada a ko lal, te Misra moo fi ëppoon doole. Tubaab baa ñëw ci ginnaaw, gëmloo nu leneen, suufeelnu banu xeeb sunu bopp. Xeebeel boobu la Séex AntaJóob dindi.
(ÑAAREELU XAAJ BI FEEK I FAN)
Juróom-ñetti xarnu ci ginnaaw, amoon na fi buurub Almaañ bu ñuy wax Ferederik 2. Daa déggoon làkk yu bari, demoon na ba
mokkal 9i làkk ci lim, waaye lateŋ ak gerek la ci gënoon a sopp.
Bés, mu yeewu ak mébét mu kéemaane. Dafa woolu keroog ay nitam, ni leen moom daal daa bëgg xam wan làkk la Buur Yàlla
di làkk. Ngir leeral mbir moomu nag, mu ni nañu dajale ay liir yu tooy xepp, nangu leen ci seen i way-jur, dénk leen ay jigéen. Li mu leen santoon mooy ñu toppatoo gone yi, ni ko seen yaay daan defe, di leen sang ak a laab, di leen jox ñu lekk ak a naan, ne leen nag bu ñu ŋaaŋ benn yoon di wax ak ñoom, te tamit buñu leen won benn cofeel. Ñépp waaru, laaj Buur lu waral loolu. Mu ne leen ci gis-gisam, noonu rekk la mën a xame ban kàllaama la xale yiy tànnal seen bopp su ñu tàmbalee wax.
Fan la mbir mi mujje ?
Xale yépp a faatu. Waaw, li leen Ferederik xañ mbëggeelu way-jur, yërmande, ak bépp xeetu yëg-yëg moo leen a taxoon
a génn àddina laata ñuy mën a wax.
Am na ñu naan ay léeb doŋŋ la. Amaana, amul ni ñu ko nettalee, waaye ay boroom xam-xam yu fekk baax Amerig te seen xel màcc lool ci lépp lu jëm ci mbirum xale, ñoo seetlu ni yërmandeek cofeelu way-jur amee solo ci doom. Jot nañoo firndeel ni xale yi ñuy faral di dóor ak a metital ci seen ndawñooy màgg doon i tàng xol, bañ seen bopp, di sippi seen mer ci seen i njegeñaale. Léeg-léeg tamit ñuy am ay feebari xel, dem bay bëgg xaru. Boroom xam-xam yooyu yokk nañu ci ni jikko yi
ni mel mën nañoo topp nit ki ba ba muy am 40i at.
Ndax nu ngi bàyyi xel ci loolu, nun waa Senegaal ? Sunu réew mii de, booy seet léeg-léeg, danga naan dañ fee farataal dóor xale. Ñi fi am baat ñépp, ko laaj mu ne la, gone, dees koo war a
teg ci yoon. Naka ? Bu dégluwul waxi way-juram, bu jàngul bu baax ca lekoolam, bu defee naka su dul noonu, ñu mbej ko, xët
ko, mbaa ñamal ko ci leraw gi ba yaram wiy nàcc. Way-jur yu bare jàpp nañu ni loolu yépp ci yar xale bi la bokk. Waaye ndax bëgg yar googu war naa tax ñuy metital gone ? Dog xolam ? Tëj xelam ? Waaye dóor, dóoraate, saaga ak metital yemul ci ndaw yi ndax bés bu ne ñu dégg ci xibaar yi ne am na ku ñu rey Caaroy, walla Tuubaa, walla feneen ci réew mi. Dafa mel ni tëral nit, rëndi, dootul dara ci nun. Ci sama gis-gis bu gàtt, ñàkkul nun ci
sunu bopp nu màggaaleek jikko yu bon yooyu, nar koo wàll sunuy doom. Su ko defee, ñuy dem ba jàpp ne képp ku leen
merloo, jaadu na ñu saaga la, duma la, walla sax rey la ndax ni ko Wolof di waxe :  xale lu mu nàmp lay tàqamtiku .
Dëgg la,  bant su tooyee yomb a jubbanti waaye kuy jubbanti sa bant ba faf ko damm, yow yaay ñàkk sa bant. Doom
nawle la, loo ko lebal ba muy tuut-tànk, bu màggee fey la ko.
Rax-ci-dolli, gone, ak lu mu ndaw ndaw, dina xam, dina ràññee te it dina seetlu mag ñi mu nekkal, teel a xam man mag la bëgg a nekk ëllëg. Nun tamit, loolu war naa noo leer : ndax danoo bëgg nekk i mag yuy xoqtal ak a fitnaal sunuy doom, walla ay mag yu leen di taxawu, di leen xelal, di leen xàllal yoonu gëm seen bopp ?
Warees na cee bàyyi xel…
Nu yattati sunu xalima ngir biralati sunuy kàddu. Waxati dëgg jot na. Nu dikk ak yéen ci mbiru doxandéem yi féete fii ci Itali. War ngeen a miin sax sunuy kàddu ci wàll woowu ndax fan yee ñu weesu, xamaloon nañ leen as lëf ci doxandéem yooyee ak ni leen Salwini di bundxatale bi mu toogee ci jal bi ba tey.
Linu indi tey nag moo gën a yéeme ndax mbir yi day bëgg a ëpp i loxo. Li fi tàmbaleeam ñaaw na ba fu ñaawaayyem. Jéyya yi xew wetu Fogsiyaa,di ab dëkk ci Itali,ëpp nañoo muutuwaale.Ayu-bés yi weesu, li ko dale 13elu fan jàpp 15elu fan ak 17eluba ca  23elu fan wa ci weeru sulet ci at mii nu nekk di 2019, ay doomi Afrig yu wàlliyaansi ci wetu Fogsiyaa lañu xaañ. Nataal bi xibaar bi àndal rekk doy na firnde.Waaw, ay nit yu weex ñoo gànnaayoo ay xeer, làqu ci oto mbaa ci ab  ruqu  dogaale  nit ñu ñuul ñi doon  liggéeyi, sànni leen ko ci bopp. Seetal ma lii rekk ! Ay doxandéemyu yeewu njël ngir dem daani seen doole, ñu def leen lu ñaawe nii. Ñu ne déet-a-waay  26elu fan ci weeru sulet ba tey, ñaari Amerikeŋ faat ab takk-der ci Rom ñu  njëkk ko jiiñ ay  doomi Afrig. Noonu, seen bakkan nekk ci xottu ngerte. Loolu lépp, li ko waral  mooy xeetal (racisme) giy bëgg a law ci biir Itali te Salwini di ko xamb saa su nekk.
Moo taxit kenn ci sunu mbokk yi ñemeetul a génn dem fenn ndax ragalmoo xam ndax demliggéeyi la, dugg ci kaaryi, ci saxaaryiwallaci metórobi.  Ndaxte fi ñu tollu nii, ci gis-gisuñenn ci Italiyeŋ yi, doomu Afrig mooy musibamréew mi, di nattoom. Ba tax nabari na ñuamatul yërmaandeci ñoom,  seen yoon ci seeni  tolof-tolof mbaa seen naqar. Ñu dem bamu am ñutumuraanke ak tiitaange tee nelaw. Mbaa ku ci forbët sax, aygént yu ñàng yee la ba ngay luqeeku. Nekkin wu tar woowoomujjee jur ay jafe-jafe ci seen wér-gi-yaram ba bés bu Yàlla sàkk ab doktoor di leen saytu ak a bindal i garab ngir wàññi seen tiis. Waaye mel na ni loolu fajul dara ndax am na ñu seen furu-fara jot a dem. Li ci gën a doy waar nag mooy mbégte mu réy mi doomuAfrig bi fi xaruwoon jur ndax jotul woon ay kayitam. Léegi,mën nañoo ree ndax rekk li kenn ci doxandéem yi wàññeeku.150 nitñi lab ci diggante Libi ak Itali ci  25elu fan ci weeru sulet jaruñwaxaale ne kenn du leen jooy ndax deru kuñuul amu fi solo.
Ràññewuñu Senegaale, Ruwaande,Aforo-amerigeŋbeek  Kubeŋ bi. Ci ñoom daal nit yñu ñuul ñépp a yem.Te moo ne dey ñu wuutelañu ci aada, ci melo, ak ci cosaan.
Li nuy metitlu ci mbir mi mooy di ne bu weesoo  ab taskatu xibaar bi doon jéem a  delloosi xel yi naan nañu moytu dugal politig ci lépp lu ñaaw lu xew, kenn baaluwul àq walla ne, aa, man kat damaa juum, tooñ naa ay doomi-aadma ni man ndax seen ñuulaay. Waaye di wax rekk ne, bu yoon jeexul, waaxusil du jeex, teitam bañ bañ bëgg.
Mbas mi jaaxal na ñépp, yëngal àddina sépp. Jàngoro jii di koronaawiris wone na boppam ci fànn gu ne : koom, wér–gi–yaram, njàng, añs. Njiiti réew yépp a jaaxle fi mu ne nii, limu néew yaa ngiy yokku bés bu ne, nguur gi xamatul nu muy def ak way-wopp yi ndax ni Covid-19 biy lawe. Ñaari weer a ngi réew miy jànkonteek feebar bi. Kon, jaadu na nu laaj lii : bés bu mbas mi xéyee ne mes, naka la Senegaal di mel ?
Noon boo mënul a gis, bu la songee fàww sa bopp ubu, sa fit rëcc.
Senegaal war naa soppi doxalinam su bëggee bokk ci réew yiy raw ëllëg. Sunu réew mii, am nay boroom xam-xam yu ràññeeku, ba tax nu xalaat ni menn réew ci àddina waru koo gën demin.
Su nu bëggee sunu Senegaal am ndam nag, war nanoo xoolaat sunuy jikko, gën a yar sunu bopp, defaraat sunu nekkin. War nanoo gën a bàyyi xel ci ni set ak set-setal amee solo, rawati-na ci dëkkuwaay yi, màrse yeek mbedd yi ; te it dakkal lépp luy dajaloo di saafonte ak a mbumbaay.
Ci wàllu koom nag, kenn warul a réere mbir ne njëgu dund gi dina yokku.
Nuy laaj tamit kañ la sunu réew miy am fitu jël ay dogali boppam, bañatee jébbal ruuwam Farãs ? Ndax ci sunu xel mu gàtt, su dee bu koronaa jeexee danoo nar a wéy di dox ci waawu Tubaab yi, di leen toppandoo, du baax ci nun. Rax-ci-dolli, ni yenn jawriñ ci réew mi, yor ay ndombo-tànk yu réy, di jalgatee alalu askan wi, day gën a gaañ baadoolo yi. Fii la Senegaal war a jaare soppiku ba fàww, seetaat digganteem ak Frãs te dakkal càcc gi.
Dëgg la sax, réew yépp a ngi yuuxu tey waaye ku ci nekk dangaa war a ànd ak ngor, am sa fulla, takku ba dëgër liggéey. Ku fi ne di xool li Masàmba mbaa li Madembay def, doo dem. Li war bépp doomu-réew mi mooy dëggu, jàpp fi mu jàpp, ànd ceek xolu yërmande ngir taxawu askan wi.
Yal na Yàlla musal bépp mbindeef ci mbas mi te dàqal nu ko ndax ñépp man a nekkaat ci jàmm.
Gannaaw loolu, naka la mbooloo ma dajaloo ba mat ay junniy junniy nit, di tancante, Yeesu tàmbalee wax jëmale ca taalibeem ya ne leen: Moytuleen lawiiru Farisen ya, li di naaféq.  Amul dara lu nëbbu lu ñu warula biral, mbaa lu kumpa lu ñu warula siiwal.  Looloo tax lu ngeen wax ci biir lëndëm, dees na ko dégg ci leer. Lu ngeen déey nit ci biir néeg, dees na ko yégle ci kaw taax yi.
Maa ngi leen koy wax, samay xarit, buleen ragal ñu mana rey yaram, ba noppi dootuñu mana def dara.  Dinaa leen wax nag ki ngeen wara ragal: ragal-leen ki nga xam ne bu reyee ba noppi, am sañ-sañu sànni ca sawara. Waaw, maa ngi leen koy wax, ragal-leen kooku.  Juróomi picci ramatu, ndax duñu ko jaay ci ñaari dërëm? Moona Yàlla fàttewul benn ci ñoom.  Seen kawari bopp sax waññees na leen. Kon buleen ragal dara, yéena gën ndiiraanu ramatu.
Te maa ngi leen koy wax, képp ku ma nangu ci kanam nit ñi, Doomu nit ki dina la nangu ci kanam malaakay Yàlla yi.  Waaye ku ma gàntu ci kanam nit ñi, dinañu la gàntu ci kanam malaakay Yàlla yi.  Ku sosal Doomu nit ki, dinañu la baal, waaye kuy sosal Xel mu Sell mi, duñu la ko baal.
Bu ñu leen yóbboo ca jàngu ya, ca kanam kilifa ya ak àttekat ya, buleen am xel ñaar ci li ngeen wara tontu ak nan ngeen wara tontoo, walla lu ngeen wara wax,  ndaxte Xel mu Sell mi dina leen xamal ca waxtu woowa li ngeen wara wax.
Am ca mbooloo ma ku ne Yeesu: Kilifa gi, joxal ndigal sama mag, mu sédd ma ci sunu ndono.  Yeesu ne ko: Sama waay, kan moo ma fal àttekat ci seen kaw, walla mu teg ma fi, ma di leen séddaleel seen alal?  Noonu mu ne leen ñoom ñépp: Moytuleen bëgge, ndaxte bakkanu nit ajuwul ci alalam, ak lu mu baree bare.
Noonu mu dégtal leen wii léeb ne: Dafa amoon waa ju bare alal, te ay toolam nangu lool,  muy werante ci xelam naan: Nu ma wara def? Ndaxte amatuma fu ma dajale sama ngóob mi.  Noonu mu ne: Nii laay def: daaneel sama sàq yi, defaraat yu gëna réy, ba man cee dajale sama dugub ji ak sama am-am bépp.  Te dinaa kañ sama bopp ne: ‘Yaw mii, am nga alal ju bare ju mana dem ay ati at; noppalal sa yaram, di lekk, di naan, tey bég.’   Waaye Yàlla ne ko: Ñàkk xel! Guddig tey, dees na jël sa bakkan. Kon li nga dajale lépp, ku koy moom?
Kiy dajale alal ngir boppam nag te amul dara ca kanam Yàlla, lu mel nii moo lay dal.
Noonu Yeesu daldi ne taalibeem yi: Loolu moo tax maa ngi leen koy wax, buleen seen bakkan jaaxal, ci lu ngeen wara lekk. Buleen jaaxle it ngir seen yaram ci lu ngeen wara sol,  ndaxte bakkan moo gën lekk, te yaram a gën koddaay.  Seetleen baaxoñ yi: duñu ji, duñu góob, amuñu dencukaay, amuñu sàq, teewul Yàllaa ngi leen di dundal. Céy ni ngeen ëppe maana picc yi!  Ana kan ci yéen ci kaw njaaxleem, moo mana yokk waxtu ci àppam?  Su fekkee lu tuuti loolu rekk manuleen koo def, kon lu tax ngeen di jaaxle ci li ci des?
Seetleen ni tóor-tóori ñax mi di saxe. Duñu liggéey, duñu ëcc, waaye maa ngi leen di wax ne Suleymaan sax ci ndamam soluwul woon ni benn ci ñoom.  Yéen ñi néew ngëm! Bu Yàlla woddee nii ñaxum tool yi, miy sax tey, te bu subaa ñu def ko ci taal bi, ndax du leen gëna wodd?  Buleen di wut lu ngeen di lekk walla lu ngeen di naan; te buleen ci jaaxle.  Ndaxte loolu lépp, ñi xamul Yàlla ñoo koy wut. Te seen Baay xam na ne soxla ngeen ko.  Waaye wutleen nguuram, te loolu lépp dina leen ko ci dollil.
Buleen ragal dara, yéen coggal ju ndaw ji, ndaxte dafa soob seen Baay, mu jagleel leen nguuram.  Jaayleen seen alal, sarxe ko, ngir sàkku ay mbuusi xaalis yu dul bënn, maanaam alal ju dul jeex ca laaxira; foofa sàcc du ko jege te max du ko yàq.  Ndaxte fu sa alal nekk, fa la sa xol nekk itam.
Takkuleen bu dëgër te bàyyi làmp yi tàkk.  Mel-leen ni ay surga yuy xaar seen njaatige buy jóge ca céet ga, ndax bu fëggee bunt ba, ñu ubbil ko ca saa sa.  Surga yooyee seen njaatige fekkul ñuy nelaw, ba mu agsee, ñoo gëna yeyoo ngërëm. Ci dëgg maa ngi leen koy wax, njaatige bi dina sol yérey waañ, wax leen ñu toog lekk, ba noppi indil leen ñam wi.  Su fekkee seen njaatige ci xaaju guddi lay ñëw sax, walla bu suuf seddee, te fekk leen noonu, surga yooyu ñoo gëna yeyoo ngërëm.  Waaye xamleen lii: bu boroom kër gi xamoon ban waxtu la sàcc bi di ñëw, du ko bàyyi, mu toj këram.  Yéen itam taxawleen jonn, ndaxte Doomu nit ki dina ñëw ci waxtu wu ngeen ko séenuwul.
Piyeer ne Yeesu: Boroom bi, ndax dangay dégtal léeb wii ngir nun rekk walla ngir mbooloo mépp?  Boroom bi ne ko: Kan moo nekk surga bu takku te teey, bu njaatigeem teg ci waa kër gi, ngir mu leen di dundal ci jamono ji?  Bu njaatigeem ñëwee te gis mu def noonu, surga boobu dina am ngërëm.  Ci dëgg maa ngi leen koy wax, njaatige bi dina ko teg ci alalam jépp.  Waaye su fekkee surga ba da ne ci xelam: Sama njaatige day yéexa ñëw, ba tax mu tàmbalee dóor surga ya ca des ak mbindaan ya, di lekk te di naan, di màndi,  kon njaatige ba dina ñëw ci bés bu mu ko séenuwul ak waxtu wu mu xamul. Dina ko dóor ay dóor yu metti, jox ko añub ñi gëmul Yàlla.
Surga bi xam bëgg-bëggu njaatigeem, te waajul mbaa mu takku def ko, dinañu ko dóor dóor yu metti.  Waaye surga bi xamul bëgg-bëggu njaatigeem, te def lu yelloo ay dóor, dinañu ko dóor dóor yu néew. Ku ñu jox lu bare dees na la feyeeku lu bare. Ku ñu dénk lu bare, dees na la laajaat lu ko ëpp.
Damaa ñëw ngir indi sawara si ci àddina, te bëgg naa xaat taal bi tàkk.  Fàww ñu sóob ma ci metit, te ba looluy mat, duma noppalu.  Ndax dangeena xalaat ne damaa ñëw ngir indi jàmm ci àddina? Déedéet. Maa ngi leen koy wax, damaa ñëw ngir indi féewaloo.  Gannaaw-si-tey, bu juróomi nit bokkee genn kër, dinañu féewaloo. Ñett dinañu féewaloo ak ñaar ñi ci des, ñaar ñi féewaloo ak ñett ñooñu.  Baay dina féewaloo ak doom, doom ak baayam. Ndey dina féewaloo ak doomam ju jigéen; doom ju jigéen ji ak ndeyam. Goro dina féewaloo ak soxnas doomam; soxnas nit ak goroom.
Yeesu neeti mbooloo ma: Bu ngeen gisee mu xiin ci sowu, dangeen naan ca saa sa: Dina taw, te mooy am.  Te bu ngeen yégee ngelaw liy uppe sudd, ngeen ne: Dina tàng tàngaay wu metti, te mooy am.  Naaféq yi ngeen doon! Man ngeena ràññee melow asamaan ak suuf, waaye lu tax manuleena ràññee li jamonoy léegi ji di tekki?
Lu tax it dungeen àtteel seen bopp liy jëf ju jub?  Bu la nit jiiñee dara, ba ngeen ànd di dem ca àttekat ba, nanga fexee juboo ak moom ci yoon wi. Lu ko moy, dina la yóbbu ci yoon, yoon jébbal la ca loxoy alkaati ba, mu tëj la.  Maa ngi la koy wax, doo génn foofa mukk te feyuloo fiftin bi ci mujj.
Amoon na benn bésub noflaay Yeesu di dem, jaar ci ay tool yu ñor. Taalibeem ya di fàq ay cëgg, di leen boxom ci seeni loxo tey lekk.  Am ay Farisen yu ne: Lu tax ngeen di def lu jaaduwul ci bésub noflaay bi?  Yeesu ne leen: Ndax jànguleen la Daawuda defoon, ba mu xiifee, moom ak ña mu àndaloon?  Xanaa yéguleen, ni mu dugge woon ca kër Yàlla ga, jël mburu, ya ñu teewal ca kanam Yàlla, lekk ca, jox ca ña mu àndaloon? Fekk jaaduwul kenn lekk ko, ku dul sarxalkat.  Yeesu dellu ne leen: Doomu nit ki mooy boroom bésub noflaay bi.
Barkeel ngeen, bu leen nit ñi bañee, di leen dàq ak a saaga, di sib seen tur ngir Doomu nit ki.  Bu boobaa bégleen te bànneexu, ndax seen yool dina réy ci laaxira. Ndaxte noonu la maami seeni bañ daan fitnaale yonent yi.
Torox ngeen bu leen ñépp dee waxal lu baax, ndaxte noonu la seeni maam daan jëfe ak ña doon mbubboo yonent.
Beneen bésub noflaay, Yeesu dugg ci jàngu bi, di fa jàngle. Amoon na fa nit ku loxol ndijooram làggi.  Xutbakat yi ak Farisen yi ñu ngi ko doon xool, ba xam ndax dina ko faj ci bésub noflaay bi, ngir ñu am lu ñu ko tuumaale.  Waaye Yeesu xam seen xalaat, daldi ne ku loxoom làggi: Jógal taxaw ci kanam ñépp. Nit ka daldi jóg taxaw.  Yeesu ne leen: Ma laaj leen, lan moo jaadu, nu def ko bésub noflaay bi, lu baax mbaa lu bon; nu musal nit mbaa nu lor nit?  Ci kaw loolu mu xool leen ñoom ñépp, ba noppi ne nit ka: Tàllalal sa loxo. Mu tàllal ko, loxoom daldi wér péŋŋ.  Waaye nit ña mer ba fees, di rabat pexe yu jëm ca Yeesu.
Ca bés yooya Yeesu yéeg ca tund wa ngir ñaan, mu fanaan fa, di ñaan ci Yàlla.  Bi bët setee, Yeesu woo taalibeem yi, tànn ci fukk ak ñaar, tudde leen ay ndawam:
Yeesu ànd ak ndaw ya, wàcc tund ya, daldi taxaw ca joor ga, fa mbooloom taalibe mu takku nekkoon. Amoon na fa it ay nit ñu bare ñu jóge ca réewu Yawut ya mépp ak ca dëkku Yerusalem ak dëkk yi nekk ca wetu géej ga, maanaam Tir ak Sidon.  Dañoo ñëw ngir déglu ko, te it ngir mu faj leen. Ñi rab jàpp it faju nañu.  Ñépp a ngi ko doon wuta laal ndax doole jiy jóge ci moom, di faj ñépp.
Yeesu xool ay taalibeem, ne leen:
Waaye maa ngi leen koy wax, yéen ñi may déglu, soppleen seeni bañaale tey defal lu baax ñi leen bañ.  Yéeneleen lu baax ñi leen di móolu, te ñaanal ñi leen di sonal.  Ku la talaata cib lex, jox ko ba ca des. Kuy nangu sa mbubb mu mag, bul téye sa turki.  Képp ku la ñaan, may ko, te ku nangu say yëf, bu ko ko laaj.  Defal-leen nit ñi li ngeen bëgg, ñu defal leen ko.
Su ngeen soppee ñi leen sopp, ban ngërëm ngeen ciy am? Ndaxte bàkkaarkat yi sax sopp nañu ñi leen sopp.  Te bu ngeen defalee lu baax ñi leen koy defal, ban ngërëm ngeen ciy am? Bàkkaarkat yi it dañuy def noonu.  Te bu ngeen dee leble te yaakaar ci ndelloo, ban ngërëm ngeen ciy am? Bàkkaarkat yi it dañuy lebal seeni moroom, ngir ñu delloo leen ko.  Waaye soppleen seeni noon, di leen defal lu baax, tey leble, baña yaakaar ñu delloo leen ko. Noonu seen yool dina mag te dingeen wone ne yéenay doomi Aji Kawe ji, ndaxte Yàlla day wone mbaaxam ci ñu goreedi ñi ak ñu soxor ñi.  Nangeen am yërmande, ni seen Baay ame yërmande.
Buleen àtte seeni moroom ak ñaaw njort, te deesu leen àtte. Buleen daan kenn, te deesu leen daan. Baal-leen ñi ci des, te dinañu leen baal.  Mayeleen te dinañu leen may. Dinañu leen ëmbal natt bu baax bu ñu rokkos te yëngal ko, mu fees bay tuuru. Ndaxte dees na leen nattal ak natt, bi ngeen di nattale.
Noonu Yeesu wax na leen beneen léeb ne leen: Ndax gumba man na wommat moroomam? Mbaa duñu daanu ñoom ñaar ci kàmb?  Taalibe gënul kilifaam, waaye taalibe bu jàng ba wàcc, dina yem ak kilifaam demin.
Lu tax ngay xool ñax gi ci sa bëtu mbokk, te gisuloo gànj gi ci sa bët yaw?  Nan nga mana waxe sa mbokk: Sama xarit, may ma, ma dindil la ñax gi ci sa bët, yaw mi gisul gànj gi nekk ci sa bët? Naaféq! Jëkkala dindi gànj gi ci sa bët, te noonu dinga mana gis bu leer, ngir dindi ñax gi ci sa bëtu mbokk.
Garab gu baax du meññ doom yu bon, te garab gu bon du meññ doom yu baax.  Ndaxte garab, meññeefam lañu koy xàmmee. Deesul witte figg ci dédd, walla reseñ ci xaaxaam.  Noonu nit ku baax, lu baax lay wax, ndax loolu la denc ci xolam, te nit ku bon, lu bon lay wax, ndaxte denc na lu bon ci xolam. Ndaxte gémmiñ, la fees xolam lay wax.
Lu tax ngeen may wooye Boroom bi, Boroom bi, te dungeen def li may wax?  Képp ku ñëw ci man, di dégg samay wax te di ko jëfe, ma won leen nu muy mel.  Dafa mel ni nit kuy tabax kër, mu gas fu xóot, jot doj wu réy, samp fa kër ga. Bi mbënn ma ñëwee, wal ma dafa dal ca kër ga te yënguwul, ndaxte nit ka dafa tabax kër ga tabax bu dëgër.  Waaye képp ku dégg samay wax te jëfewuloo ko, dinga mel ni nit ku tabax këram ci suuf, bañ koo defal fondamaa. Bi wal ma dalee ca kër googa, dafa màbb ca saa sa, lépp yàqu yaxeet.
Koronaawiris bi, li muy metti metti, terewul kàngami boroom xam-xam yiy wéy di ci weccee xalaat ñeel doxalinu àddina si, ba xam luy nar a doon ëllëgu doomu-aadama, bés bu nu génnee ba set ci mbas miiy fàdd nit ñi, réewoo réew.
Ñu ci bare jàpp nañu ne, bu nu génnee ci fiir gii nu koronaawiris bi fiir, warees na xoolaat tëralinu koom-koomu àddina sépp, waññi puukare bi te jox gëddam lépp lu ñeel wér-gi-yaramu doomu-aadama. Maanaam, tabax ay loppitaan yu baax te doy, ak lépp li ñu war a àndal ciy xeeti xarala. Warees na yit jiital lépp lu jëm ci dund gi dëgg-dëgg : mbey mi, càmm gi, lekk geek naan gi… Njàng meek gëstu bi tamit, wareesu leen a fàtte.
Wax dëgg, Covid-19 bi musiba la, waaye booy seet ku mën a yar mag la.
Fii ci Afrig nag, ñu bare jàpp nañ ne, su nu weesoo jamonoy koronaawiris bi, sunu réew yi waratuñoo des ginnaaw. Am sax ñu dem ba yaakaar ne Afrig moo war a aye, jiitu ñi ci des topp ci.
Kon de mu neex ba dee ! Waaye loolu lépp, mbaa du ciy gént rekk la nar a yem ?
Dëgg la, réewi Ërob yeek yu Amerig yi, ñoom, dañoo weere. Ndaxte, koronaawiris bi da leen a futti ba ñu set wecc ! Ndekete seen alal ju bare jeek seen doole ji leen ñépp xamaloon, fii lañ tollu : feebar biy lëmbe fépp, nit ñiy dee niy weñ, loppitaan yiy màbb, jarag yi jaaxle xamuñu nu ñuy def ba faju, fajkat yi jommi  ; nit ñiy làqu ci seen i néeg… Kenn dematul, kenn dikkatul, koom-koom biy nasax di ruus… Yaafus mënul a weesu lii !
Fekk booba, Afrig mel ne Sunu Boroom daf kaa beral loxo. Ba fi nuy waxe nii, mbas mi, ñi mu ci jàpp ba di yóbbu seen i bakkan, buñ ko dee méngale ak li xew feneen, mën nanoo sànt Yàlla ! Doonte sax benn doom-aadama rekk bu wàññeku, ñàkk wu tiis lay doon saa su ne, ak fu mu mënti doon.
Ndegam kañ koronaawiris bi du ñëw génne yeneeni feem, jaxase mbir yi, dëggal yéeney ñenn ñi doon xaar Afrig nërméelu ba tàq ripp ci mbas mi ! Ndaxte, kat, jamono jii, muccagun. Senegaal gii rekk, limees na fi 2000i  way-aajowoo ceet ak lu teg ! Te yit, 25i doomi-aadama faatu nañ ci sababu koronaawiris bi. Kon, mbas mi bàyyiwul kenn, nu wax ko, waxaat ko : kuy nelaw ba yàndoor, lu la ci fekk yaa tooñ sa bopp !
Teewul sun dee seet bu baax day mel ni àddina si, gaa tukkiwul, waaye mu ngiy soppiku : boroom doole yiy jaaxle, daanu, way-ñàkk yi taxaw di fëgg dënn.
Wànte, li mat a seetaat nag, mooy xam naka la sunu réewi Afrig yiy def ba bañatee doon ndaare, dem sax ba raw ci àddina sépp. Su nu wékkulee sunu yaakaar cib luxuskat buy ñëw defal nu lu ni mel, war nanoo seet fu nuy teg sunuy tànk, xam fu nuy jaar ba bañ a desati ginnaaw.
Yàlla-Yàlla, bey sab tool. Ndax askani Afrig yi, rawatina seen i njiit, taxawe nañu boobu taxawaay ? Ndax ñi ñu séqal mbir mi, maanaam yeneen réew yi dinañ nu seetaan nu leen di dab ba di leen raw ? Mbaa danoo yaakaar ni ñooñu dañoo ñàkk doole ba mënatuñoo xippi ? Te yit, li gënatee am solo mooy samp laaj bii : ndax tëralinu jëflante yi am ci diggante réew yi dañoo soppiku ba fàww ?
Su dee loolu lépp dara amu ci, fu nuy jaare yeneen réew yi ba romb leen, waxatumaag di leen jiitu ?
Sunu njiit yi de, ba tey jii, ci liñ nu wonagum, ñu ngiy wéy di tàllal seen loxo di ñaan ndimbal. Bare na ci ñoom ñuy sàkku ci seen i naataango yi nekk Ërob, Amerig walla Siin ñu baal leen seen i bor. Walla boog, gën caa néew, ñu far 44i milyaar yi ñu war a fey ci at mii. Njiitu réew mi, Maki Sàll, moo ci gën a ràññeeku, ndax moom moo aakimoo wax ji te Macron, njiitu Farãs di ko ci jàppale bu baax. Monte de, ñoom Macron ak ñoom seen, am nañu lu leen doy sëkk.
Moo tax it, waa Tugal yi  xam nañu bu baax ne, meneen pexe amul. Balaa ñépp di  labandoo fàww ñu seet nu ñuy fexe ba yombalal tuuti mbir mi waa Afrig yi, ndax ñu noyyi as tuut, ñoom it ñu am ci bànqaas bu ñuy jafandu ngir mucc. Li leen amal solo rekk moo di bàyyi xel ci buumu njaam gi, bañ mu rocciku, mbaa mu daŋ ba faf dàgg.
Waaw, ndax gor dëgg dina leb lu mu dundale njabootam,  dem duggi, togg njëlam ba noppi dellu  di balu ndax ñàkk lu mu feye ? Di ñaan ñu faral ko boram ba noppi fas yéenee demati leb fa woon ?  Ndegam jéemul a naxaate (konte ndaw woyof bopp !), xanaa kon day yeew ay loxoom ba noppi daldi  jébbal boppam ?
Ba réewi Afrig yi jëlee seen moomeel ba léegi, noonu rekk la seen digganteek réewi Tugal yi deme, daanaka. Doxalin woowule nag, feek jógu fi, bu yeboo nun askanu Afrig, nu tëddi te nelaw !
Kon réewi Afrig yi, rawatina seen i njiit, war nañoo am beneen jubluwaay bu dul di tàllal seen i loxo di saraxu, di sukkal ñi leen yeew bu dëgër, ngir sàkku seen yërmande !
Dëgg la, am na ci sunu njiit yi kenn ku ci ràññeeku lool ci jamano yii, mu di Andry Rajoelina mi fi wone taxawaayu bañkat, ak garab gi waa dëkkam, Madagaskaar, feeñal ne day faj koronaawiris bi, ci lu wér ! Ndax dëgg la am déet, doctoor yeek ñi seen xam-xam màcc ci wàlluw paj mi, dinañu ko wax. Waaye, Rajoelina moom ku mat a naw la ndax taxawaayam, ak fullaak faayda gi mu àndal yépp ngir aar askanam, réewi Afrig yi ak sax àddina sépp. Moom de, xaarul ñu wax ko nu muy def walla fu muy jaar ba génne ay ñoñam ci guta gi ñépp daanu tey. Nekkul it, ci doxalinam, di toppandoo njiiti réewi Ërob yi, ni ko ñenn ci naataangoom yiy defe, fàtte ne anam yi réew yeek xeeti àddina siy dunde dañoo wute lool, su ñu woroowul sax.
Wolof Njaay, nag, dafa ne : benn loxo du tàccu. Jom ak faayda ji njiitu réewu Madagaskaar wone, doy nañ royukaay ñeel moroomi njiitam yi.
Nañ bàyyi yalwaan, tàkk seen fit, xeexal seen askan. Boole seen i xalaat ak seen doole, fas yéenee jammarlook nooni Afrig yi, jiital seen i njariñal réew, liggéeyal seen askan.
Suñ ko deful, na ko doomi Afrig yi defal seen bopp, seet nu ñuy lijjantee seen digganteek njiit yi leen wor. Jom mooy faj gàcce. Su gàcce gi dakkee la ëllëgu Afrig di door a leer.
Tey-si-tey, nag, wax ji lii rekk la : nu nuy def ba jële fi mbas mile. Mbas waay ! Sunu réewi Afrig yi su ñu bennoowul xàll seen yoonu bopp, gisuma leen Mbaaw !
Bi ñu nee Senegaal moom na boppam tamit, loolu ciy wax rekk la yem ; ndax Seŋoor àndul woon ci réew mi génn ci nooteel ci saa si. Li mu bëggoon mooy ñu ciy dem ndànk ndànk ci diirub 20i at. Ba tax na bi mu jiitee réew mi mu saxoon di sàkku ndimbalul Farãs.
Ci atum 1962, Seŋoor gaawtu taqal àndandoom bu yàgg bii di Mamadu Ja mi jiite woon jëwriñ yi, jiiñ ko ne da doon fexee daaneel nguuram. Loolu jur ñu teg Mamadu Ja loxo, tëj ko lu ëpp 10i ati kaso. Ci atum 1968, ci seleŋlu gu daj réew mép, liggéeykat yi bank seen loxo, alkaati yi dal ci seen kaw ci ndimbalul Farãs. Diggante Seŋoor ak Farãs gën a rattax ci atum 1971, ci ngan gu njiitu Farãs, Georges Pompidou, di xaritam teg ci bokkoon ak moom fa ñu jànge, doon amal ci Senegaal. Lu mat at Ndakaaru nekk di waajal ngan gu gàtt googu yamoon ci benn bés doŋŋ. Fi gan geek ñi mu àndal waroon a jaar yépp, kilifa yi defaraat yoon yi, yeesalaat taax yi ndax bëgg a làq lépp luy màndargaal ag ñàkk ci gëbla gi.
Ndaw ñu bari jàpp nag ne lu ëpp tuuru, dalal gi ñu dalal njiitu réewum Farãs ab cokkaas bu leer la. Ay ayu-bés lu jiitu loolu, gàngoor guy roy kurélu Black Panthers gu Amerig, ak geneen gu tudd Tupamaros ca réewum Uruguay, ànd taal Këru Mbatiit gu Farãs ci Ndakaaru. Bi ñuy amal ngan gi, xale yi jéem a dal ci woto njiitu réewum Farãs li, waaye ñu teg ñenn ci ñoom loxo. Ñaari rakki Omar Bolondeŋ Jóob bokkoon ca. Moom tamit boobu  xeexin la gëmoon, muy dóor mu daanu, waaye bokkul woon ci cong googu. Fekk na ay weer lu jiitu loolu mu dellu woon Farãs ginnaaw bi ñu teggee dogal bi ko fa dàqe woon. Ci yëngu-yëngu yooyu ci la Bolondeŋ ànd ak ñenn ciy xaritam ne dañuy dem jàngi nu ñuy xeexeek ay ngànnaay. Noonu ñu dugg ci saxaar gii di l’Orient-Express, wër Tugal gi yépp, mujjee ci dalub ay saa-Siri fekk fa ay fippuy Palestin ak Eritere. Seen pexe moo doon teg loxo kilifag réewum Farãs gu mag, weccee ko ak seen mbokki-mbaar yi ñu tëjoon kaso. Bi ñu fa defee ñaari weer la Bolondeŋ Jóob ak ay àndandoom jóge ci tàkk gi dellu taax. Amoon nag yaakaar ci ndimbal Black Panthers yi ubbi woon ab dal ca Alse, gëblag réewum Alseri. Waaye ñu mujjee soppi doxalin. Ginnaaw bi ñu defee diir bu gàtt ci Konaakiri ñu jóg wutali Bamako ga ñenn ci mbokki Bolondeŋ yi dëkkoon. Foofa ñu lootaabewuwa maanaam ñu defaruwaat.
Waaye terewul alkaati yi teg loxo gàngoor gépp ci jeexitalu weeru nowàmbar ci atum 1971, fan yu néew bi Seŋoor di waaj a amal nganam gu njëkk ca réew ma ginnaaw tasug Lëkktoo gu Mali ci atum 1960. Raji Mali yi Ceekoro Bagayoko jiit woon ñoo leen toppoo, raju leen ay weer. Ñu fekk ci gafag Bolondeŋ bataaxal bu tënk pexe yi mbokki-mbaaram yi war a rëccee ci kaso ba ñu leen tëj. Bi ñu ko jébbalee Senegaal, ñu tëj ko ràpp ñetti ati kaso. Bés yi ñu def ci kaso Gore bi yépp, diir bu néew lool lañu leen doon may ñu génn ca fa ñu leen tëj. Ngir moytu jokkalante ci diggante ñoom ñi ñu fa tëye, ñaari yoon rekk lañu doon gis jant bi, suba si 30i simili, ngoon gi 30i simili. Xàmmeetuñu guddeek bëccëg, guddi yàgg lool, booleek ñu leen di metital.
Xibaar bi daanu bésu 11i fan weeru Me ci atum 1973 : Omar Bolondeŋ Jóob saay na. Mu amoon 26i at. Xibaar bi ne tasar. Ndaw ñu bari génn ci mbedd yi di bind ci turux yi ci gëbla gi Seŋoor bóomkat : Ñu ngi ray seen doom yi, yeewuleen ; Bolondeŋ kenn du ko fàtte. Ci saa si, nguur gi dafa nëbb pekke wi. Waaye àttekat-luññutukat bi lànk ndigal li bawoo ci nguur gi, daldi teg loxo ñaar ñu ñu jàpp ne seen loxo taq na ci mbir mi. Daa gisoon ci këyit yi ñu jëlee ci kaso bi ñu bind ne ayu-bés laata ñuy siiwaal ne dafa xaru, Bolondeŋ dafa xëmoon waaye ñi yore kaso bi yëgaluñ ko woon sax seen yaram.
Waaye keroog ba muy waaj a teg loxo keneen ki mu njortoon ne moo ci taq, ci la ko fa kilifa yi jëlee, teg fa beneen àttekat mu dakkal luññutu gi ndax ne du céram. At mu jot, 11i fan ci weeru Me wu nekk ay takk-der ñoo doon wër bàmmeelu Bolondeŋ ngir bañ nit ñi ñëw di ko màggal.
Ay 10iy at a ngii boobu ba tay Omar Bolondeŋ Jóob wéy doon royukaay ci ay way-aamu ak i m-pasin. Ay kaajar, ay péeñ ak ay filmo wéy di dellusiwaat ci mbooram. Muy mboor muy indi sunu xel ci doxalinu nguuru Senegaal gu tay. Nooteel gi nguur gii di doxal day wone rekk ni jaay doole démb la woon tay soog a ñëw. At yu mujj yii, nguur gi xañ na saa-réew yi sañ-sañu lootaabe ay feeñu, ba noppi wéy di sàcc alalu askan wi, di jaay doole. Fileek wàccoo wuñu ak li ñu warlook askan wi, waxu kese la ngir xëcc koppar alkati bitim-réew yi. Li woon démb du wonni. Boo dee ab bañkat tay ci Senegaal, mënoo mucc ci ñu lay xoqtal, di la teg loxo, di la tëj kaso ci lu teguwul fenn. Gii Maris Saañaa ak ñeneen ñu bari xam nañu ci dara. Boo xoolee loolu xam ne nguur gii du mooy ubbiwaat àtteb Omar Bolondeŋ Jóob. Waaye ni ko ay mbokkam di baamtoo rekk : Lu guddi gi yàgg-yàgg, jant dina mës a fenk.
Foloriyaŋ Bobeŋ ab gëstukat la ci mboorum Afrig. Ay gëstoom jëm ci xeexu askan yi ngir am péexte ginnaaw nooteel gi, rawati na ci Senegaal jamonoy nguurug Seŋoor. Mbind mii nag njañse la rekk bu ñu tënk ñeel sémbu téere ci jaar-jaaru Omar Bolondeŋ bu ñu nekk di ci liggéey. Li nu ko yombalal mooy ndimbal lu kenn mënul a natt bawoo ci ay mbokk, ay xarit, ak ay xamey Omar Bolondeŋ Jóob, ak ay way-aamu ak ay gëstukat. Ngërëm lu amul àpp ñeel na : Jàllo Jóob, Seex Amala Jóob, Àliyun Sàll Palomaa, Usmaan Bolondeŋ Jóob, Paap Konaare Ñaŋ Ñàngus, Aalimana Bàccili, Saŋ-Kolod Làmbeer, Omar Bolondeŋ Mnd, Mareem Bolondeŋ Jóob, Xaali Mustafaa Lëy, Rolaŋ Koleŋ, Àntuwaan Lëfeebur, Silbeer Wódey, Bertaraŋ Gale, Misel Sànkarani-Furnel, Màrk-weesaa Ówlet, Patirig Talbóo, Mari-Ãselig Sawane, Asiis SalmoN Faal, Ndongo Sàmba Silla, Kariim Njaay, Pàppa Àliyun Jeŋ, Ndey Faatu Kan, Kibili Demba Sisoxo, Baara Joxaane, Bàrka Ba, Majaw Njaay, Xumma Géy, Alasaan Jóob, Ug Seglaa, Faatima Jàllo Ba, Xalil Jàllo, Weesaŋ Meesen, Paskaal Biyànkini, Farãsuwaa Bulum, Màrteŋ Muur, Omar Géy, Kiristel Lami, Léwo Selig, Dawid Morton, Tiristaŋ Bobeŋ
Foloryaŋ Bobeŋ ci tekkig Daawuda Géy
Ndongo daara ya nekk ca Iniwérsite GastoŋBerse waroon a tàmbali ci talaata jii, dogal nañu gereew bu amul àpp. Loolu, nag, di fésal seen ñàkk ànd ci dogal yi njiiti daara ju kawe jooju jël ngir mën a wéyal njàngale mi.
Usmaan Sonko nëbbu ko kenn : mébétam mooy jot ci réewum Senegaal ci guddig dibéeru 24 féwaryee 2019, wuutu Maki Sàll.
Ci li ñépp seetlu, waa nguur gi ñemewuñu ko lool. Lu nekk ñu ngi ko koy yakk. Bu teyee ñu ni ay doxandéem a koy jàppale, di ko may xaalis bu dul jeex bu mu làq bitim-réew, bu ëllëg saa ñu ni salafist la, faalewul sunu tariixa yi ; Mustafaa Siise Lóo sax dem na ba ni mook way-fippu Kaasamaas yee bokk gis-gis.
Kan nag mooy gone gii wutewul ak cuuraayu dëmm ci Maki Sàll ak i nitam ? Lu tax ñu ragal ko ba mu leen di jëfurloo ?
Du ku ñu miinoon xar-kanamam ci làngu politig gi. Daanaka bi ñu ko dàqee ‘’Impôts et Domaines’’ la ñuy door a dégg turam. Kon, gornmaa bi muy xeex tey, liggéeyal na koy at yu mu ne patt, tëj gémmiñam. Xéy-na booba xel mi newagul woon ci politig.
Usmaan Sonkoo ngi juddoo Cees ci atum 1974. Waaye ginnaaw ay way-juram ndawi gormaa bi lañu woon, Sigicoor la màgge. Yaayam, Maam Xadi Ngom, séeréer la, di yit pulaar, baay biy joolaa.
Seen doom ji bokk tey ci wutaakon yi te xelam màcc lool ci mbirum lempoo ngi denc ñaari soxna, am ak ñoom juróom-benni bant.
Du benn du ñaar, Usmaan Sonko wax na ne bés buñ ko falee, li koy gën a yitteel mooy dog buumu njaam gi ay doxandéem, rawatina njiiiti Frãs yi, tënke Senegaal. Dem na fi Mante-la-Jolie, ca Frãs, yakk Tubaab yi lu mel ni xeme, ne seen yoon nekkul ci ni nuy téyee sunu réew ak sax yeneen réewi Afrig yi ñu tegoon loxo ciy jamono.
Petorool beek gaas bi feeñ Senegaal bu yàggul it, lu ko amal solo la. Li tax sax ñu bari xam Sonko tey, mooy tuuma yi mu yëkkati ci atum 2016 teg leen ci kow Maki Sàll ak rakkam Aliyu Sàll. Booba la kor Maryeem Fay mer, delloo koy kayitam, taafantoo ne kilifa gu tollu ni Sonko daa war ni muut mbaa mu ni mott. Niñ ko dàqe noonu ci liggéeyam, dafa gën a njaxlafloo Sonko, mu mel ni fitt guñ sànni te kenn mënatu koo tëye. Ñaari at rekk lañ ci teg mu génneb téere, tudde ko Pétrole et gaz au Sénégal — chronique d’une spoliation, di ci fésal ni nguur giy jalgatee sunu alal ak it ni ñu leen di gere ci anam gu jéggi dayo, réew miy ñàkk ay milyaar.
Ni Sonkoy doxale, day biral ne xar na tànku tubéyam ci indi doxalin bu bees pull ci làngu politig gi. Kon, booy seet bu baax, ñi mas a toog ci jal bi yépp la fas-yéenee jàmmaarlool. Waaye am nay boroom xam-xam yu ni loolu yëfu cuune la ndax bu nit ñi xamee foo jëm doo fa yegg. Mooy tamit liñ naan kuy yoot du sëqat.
Niñ ko fi waxe, Usmaan Sonko gan la ci géew bi te mooy caatu juróomi wutaakon yi yoon may ñu bokk ci joŋante ren bi. Teewu koo am bayre, ndax askan wi fullaal nay kàddoom, fépp fu mu dem ndiraan topp ko te ñi ëpp ciy farandoom ay ndaw lañu. Xanaa li mu tàmm di ŋàññ nguur gi ak ay baat yu ñagas te dëggoo tax gone yi sopp ko. Ñu bare jàpp nañ ni Usmaan Sonko, kenn feesul i bëtam. Ku gëm boppam la, bëgg réewam te foo mënti dem ci Senegaal fekk fay mbokkam, moo xam Cees la walla Bawol ak Ndar mbaa Sigicoor ba ci Njum ca Fuuta ak Sibixotaan ci diiwaanu Ndakaaru.
Ku mas a bëgg karate ak sido la te ba léegi sax saa yu ko ko jotam mayee mu wékki kimónoom sol, tàmbalee tàggat yaram wi. Am na benn xaritam bu nu ne aayoon na lool basket tamit te bu ko deful woon po kese ñàkkul mu am ci tur.
Bukot-Sud la njëkk a dal lekool, def fa juróom-benni at soog a jàll kolees Amical Cabral, génne faak BFEM.
Ci atum 1995 la am bakaloryaa ci Liise Giñaabo, bokk ci ña fa rawoon. Ci la bindoo iniwérsite Gaston Berger ; ci menn atum 1999 la am lijaasa ci ‘’Droit public’’ ba noppi bokk ci joŋante ENAM bi, jëlati pee.
Taxu koo naagu ndax bi mu génnee ENAM, tàmbalee liggéey ‘’Impòts et Domaines’’ bu Pikin, la ne fàww mu yokk xam-xamam, di wéy di jàng UCAD ba ni mu ame ci atum 2003 DEA ci ‘’finances publiques et fiscalité’’
Dëgg la, Usmaan Sonko raŋale nay lijaasa yu bari waaye li ci ëpp solo moo di ne daanaka Senegaal la ame léppam, muy ndam ak sag ci moom, mu bëgg nag fey naar bi xoromam, ne du nangu mukk ay doxandéem ak i dunguruy Tubaab yiy paacoo alalu réew mi.
Ci li mu wax, njiitu ‘’Pastef-Les Patriotes’’ fas naa yéenee jëmale kanam beykat yeek sàmm yeek mooli Senegaal. Dinay faral di wax ne feek Senegaal a ngi jéggaani li muy dunde, mbay mi du mën a dox, ginnaaw rekk lay des, naka noonu koom-koom bi. Te loolu, lii rekk la tekki : waa kow gi duñ tàggook ndóol, te dina jafe ñu sàmm seen ngor.
Usmaan Sonko ndaw la te Senegaal, ci téeméer bo jël, genn-wàll gi ay ndaw lañu ni moom. Moo ko tax ne dina leen jàppale bu faloo, def kem-kàttanam ba dootuñu soxlaa song géej gi naan Barsaa mbaa Barsàq ngir rekk am lu ñu suturloo.
Ñetti ponk a ngoog yu ñu jukkee ci Solutions, ñaareelu téere bi mu génne ci sàttumbar 2018. Leneen lu am solo ngi ci biir Solutions : Usmaan Sonko da ciy wax ne feek Senegaal génnul ci weccitu CFA, du tegu ci yoonu naataange.
Bu ñu fàtte tamit ne Usmaan Sonkoo sos Syndicat Autonome des Agents des Impôts et Domaines (SAID) ci 2005, jiite ko lu mat juróom-ñaari at, ba 2012.
Am na lu xaw a yéeme ci jaar-jaaru Sonko : bi ko Maki Sàll dàqee ci atum 2016, la ko askan wi fal. Ndax su dul woon loolu xéy-na du doon tey dipite.
Ñaari at ci ginnaaw, la kii di Usmaan Sonko sos pàrteem, tudde ko PASTEF (ci nasaraan Patriotes du Sénégal pour le travail, l’éthique et la fraternité). Ci atum 2017 la sos itam Atlas, di ci liggéeyal boppam.
Léegi, PASTEF bett na ñépp jàll parenaas yi, njiitam wër na réew miy xamle yéeneem, muy soppi nekkinu askan wi, rawatina ñi gën a néew-doole.
Waaye am ñu seen xel teey ci digganteem ak Ablaay Wàdd mi mu mel ni ku mu jébbal boppam. Bi ‘’Góor-gi’’ jógee bitim-réew, Sonko daa dakkal lépp li mu doon def, dem seeti ko. Gisewaat nañu otel ‘’Terou bi’’ (Teeru bi lees war a bind). Ñoom ñaar rekk a xam lan lañu waxante. Du ñàkk Wàdd yedd ko, ni ko maam waree def ak sëtam. Amaana tamit Sonko dig ko ne bés bu toogee ci jal bi, Karim Wàdd ak Xalifa Sàll lay njëkk a génne kaso.
Ak lu mën a xew ginnaaw-ëllëg, kenn ci réew mi dootul fàtte doomu Maam Xadi Ngom ji. Te su taxawee fi mu taxaw, ànd ak fulla ci li muy def te ñeme lu metti, feek juróomi at rekk mën naa am ndam lu réy. Ndax bu boobaa dina sàmm kàddoom, xam ne dige bor la ? Mbaa du dafa nar a def ni gaa ñi ko fi jiitu yépp, duut baadoolo yi ba noppi di leen mbëllee ?
Tontu ci loolu jafe na lool.
Usmaan Sonko nee na bu bés ba ñëwee dina soppi politig ci boppam : Yàlla bu ko politig soppi, moom Usmaan Sonko, nun nu nekkati fiy dunde yaakaar.
Maa ngi leen di nuyu yéen ñépp, ku ci nekk ci sa tur ak sa sant.
Tey, fii ci Milaŋ, maak sama soxna danoo yeewu, lànk ne dunu seetaan tele, gedd tamit rajo bi, ne ko waay-waay yaa ngi nuy tanqal, tëjal sa gémmiñ gi !
Lu waral nu doyal ci widewo yeek rajo yeek tele yiy yeete guddeek bëccëg ? Xanaa njàqare gu jéggi dayo. Ci dëgg-dëgg, kenn xàmmeetul Itali, rawati-na Milaŋ gii nu dëkk. Lii moom gën a metti ! Waaru nanu, musibaa ngiy daagu ci mbeddi réew mépp, fas-yéenee samp raayaam ci sunuy xel. Wolof dinay wax ne lu la bett, mën la. Waaye sama  maam daan na ci teg ne bu la daanul, jeŋal la. Boo jëlee tey kàddu yu am solo yooyu tasaare leen ci biir Itali, dinga xam lu tax ma tàmbalee nii sama bataaxal bi.
Mbokki Senegaal, duma sonal sama bopp di leen laaj ndax yëg ngeen ne am na doomu-jàngoro bu bëgg a faagaagal Itali. Fi mu ne nii mooy coow ci àddina si juróom-ñaar ! Wiris bi mayunu jàmm, mu ngi fiy def ay jéyya yu kenn mënul a nettali, mu ngi rey di dem, su ma ko mën a waxe noonu.
Sunu dundin soppiku na bu baax.
Léeg-léeg sa xarit woo la, sa xel di werante ndax war nga koo jël am déet ndax rekk ragal a dégg xibaar bu tiis, xibaar bu sa xol bi du àttan, xibaar bu lay tiital.
Nun daal mbokk yi, ñaari ayubés a ngi nu tëju ci sunuy kër, demunu dikkunu. Génn ci mbedd mi tàllal say tànk walla sëppu sa palanteer sax kenn ñemeetu  ko !
Li gën a yéeme, nag, moo di ne amul ku mës a gis wiris bi mbaa mu xam fan la làqu. Moo waral koo jege mu dandu la ci saa si, ñeneen ñi bu ñu lay séen ngay ñëw di teggi yoon, duñ ci am benn kersa ! Tàggat-yaram mel na ni lu fi xewwi, taxawaalu kenn waxaalewu ko. Ku génn sa kër te jëndiwoo garab walla dund, yoon dal ci sa kow.
Koom-koom bi sooxe na lool, lekool yi tëj nañu, bitig yi waxi-noppi.
Tekk-tekkaaral gi nag, mbokk yi ! Oto riiratul, baat jibatul. Léeg-léeg daal nga dégg àmbilaas buy mbiib mbaa damaar bu fees ak i néew di leen jébbali seen boroom. Ana lu gën a daw lii yaram ? Li yées ci mbir mi moo di ne néew yu bari seeni mbokk duñ leen gis, nga faatoo loppitaan walla sa kër a ci yem. Muy lu doy waar lool. Nga am sa maam, sa yaay, sa xarit walla sa doom, mu génn àddina ci anam bu tiis te doo ko gunge, mu mel ni dafa xéy ne mes ci jaww ji…
Xoolal ma ni koronaawiris saay-saaye : day yoot ba xéy jël la te garabu nit walla garabu jinne duñu ko mënal dara ba dara booloo jeex. Kii nag mooy gan gi kenn bëggul mu jub la : doo xam kañ lay tàggoo ñibbi,nga am jàmm. Foo tollu yaa ngiy ñaan mu bañ a yendu mbaa fanaan sa kër.
Mbokki Senegaal, koronawiris jur na fiy jafe-jafe yu ub lool sunu bopp : loppitaani Milaŋ ak diiwaan yi ko wër yépp a fees ak i doom-aadama yu feebar bi daaneel te të leen a bàyyi. Doktoor yaa ngi def seen kem-kàttan, pólitisyeŋ yi mel nañ ñu jommi, xamatuñu lu ñuy wax ndax joŋanteek téesante xajuñ fi. Am na ñuy wax ne su tan amulee ci ayubés yiy ñëw, nguuru Itali dina jël yeneen ndogal yu gën a jafee dékku ndax daanaka bu boobaa kenn dootul génn sa kër.
Yàlla rekk mooy buur, moom mi def ba mbindeef yépp bokk benn soxla ak benn xalaat, benn buum kott lëkkale leen, ñu mel ni findifeer yuñ boole raw. Teewul  ku nekk yëg ci biir xolam wéetaay bu metti, di wut pexe mu koy musal ci jàngoro ji.
Mbokki Senegaal, nun feebar bi daf noo bett ba léegi faju moo fis sës. Faju moo fi sës waaye amunu garab gi nu mën a faj… Dégg ngeen wax jeem ? Kon boog jàng leen bu baax sama bataaxal bu tiis bii. Bëgg li nu dal amal leen njariñ rekk a ma ko tax a bind.
Yàlla na jàmm yàgg Senegaal ak Itali !
Am réew, su fa buur ak lingeer dee fecc, ku fay woyaan doo rus a yaŋas. Kon boog, ndokk dipite yi !
La xew ca Péncum réew mi ci dibéer jii weesu, ñaaw na te ruslu. Dëgg-dëgg, kenn xamatul lu péncum réew miy saf. Ndege, dara wutalewu ko ak pénci koñ yi walla garaŋ-palaas yi. Moom kay, mënees na ko méngale sax ak jataayu janq ji. Dàggsante, kekkantoo, xastante, saagaante, xuloo, xeex, yaataayumbe…nii la dipite nekke ca béréb bu tedd boobu, te kàddu askan wi doŋŋ waroon fa jib. Dafa di sax, kenn umplewul ñàkk faayda, xamadi ak xayadi bi dipite yi nekke, walla boog li ëpp ci ñoom, rawatina ñiy faral di féete ci nguur gi. Waaye, jëf ju ñaaw ji ñu def dibéer jii weesu dafa gënatee yokk xar mi karaw, gàkkalati deru Péncum réew mi, ñaawal xar-kanamu Senegaal ci àddina si. Réew mépp di naqarlu doxalinu dipite yi. Ñi dul taataan xibaar yi moom di laaj : waaw, lu dipite yi defati ?
Dibéer, 30ifan ci weeru suweŋ, Abdulaay Daawuda Jàllo, jawriñ ji ñu dénk wàllu koom-koom bi ak ngurd réew mi, moo leen doon jébbal sémbub àtte joyyanti ngurd mi (projet de loi de finance rectificative). Dipite yi waroon koo waxtaane, ku nekk joxe ci sa xalaat laata ñu koy wote. Waaye, bi dipite bii di Usmaan Sonko, njiitalu ‘’Pasteef’’, waree jël kàddu gi, dipite Bennoo Bokk Yaakaar yépp a mànkoo, jóg xajal ko ngir bañ koo déglu. Muy lu ñaaw lool sax te ruslu ci réewum Senegaal. Mëneesoon na samp laaj, ne : lu tax ñuy daw Sonko ? Lan lañu ko meree ? Waaye tontu li réerul kenn. Ndax ñépp a xam taxawaayu Sonko ci kujje gi ak xadar gi mu àndal, sonal nguur gi lool, rawatina ci wàllu coowal petorol bi ak gaas bi. Waaye, wax ji dëgg-dëgg du dellu ci jëmmu Sonko, kon ñu wute ak solos mbir mi. Bu ñu seetee ba seet, dipite yi joxuñu cër askan wi te wormaaluñu béréb bu tedd boobu di Péncum réew mi.
Naam, dipite bu nekk, ab pàrti moo la tabb, def la wutaakon ba nga mën a bokk ci joŋante wote péncoo gi. Waaye, askan wee la sànnil xob, fal la ngir nga teewal ko fa. Mu dellu, jël lu néew lu muy fortaatu ci xaalis, joxe. Ñu dajale ko, di la ci fay weer wu dee alal ju bare, jëndal la ci oto, di la fayal esãs walla gaasuwaal ak di la ci defal yeneen xeeti xéewal. Jamono jooju, askan waa ngi xiif, sonn, mar, rafle ba noppi tumurànke. Laaju la dara lu dul nga xeexal ko, laajal ko ay àqam ngir mu génn ci ndóol ak tolof-tolof yi mu nekke. Waaye, dipite yi, ñàkk ngor ba dee, bu ñu nekkulee di nelaw, ñoo ngiy tàccu walla di wote ay sémbub àtte yoo xam ne ay njuuj-njaaj kese a ci lalu, di ab musiba ci askan wi. Waaye, lii warul a bett kenn. Ndax ñi ci ëpp am tur ak mbooloo rekk a seen tax parti tabb leen ; jànguñu, taruñu te xamuñu lu géej giy riir. Jàpp nañ daal ne, lu njiitu réew mi bëgg rekk noonu la, lu mu joxoñ ñu dagg. Loolu la kàdduy dipite bii di wuyoo ci turu Maalaw di biral :  …Man de ci foofu laay tàmbalee ; ci sama tur lay tàmbalee. Maalaw mii, dipite Maki Sàll la. Man, dipite Maki Sàll laa, waaw. Kon liñ ñu sant dañu koy def 100%. Fii, yoon wu fi Maki Sàll indi xéy na yéen a koy xool waaye man duma ko xool. Man bu ñu nee wote leen rekk ma yékkati sama loxo. Ñoo ko déggandoo.
Ñi ci jàng te xam li xew, dara soxalu leen lu dul seen i poos ak nguur. Jaral na leen ñu wor askan wi. Li koy firndéel mooy bi ñu gàddaayee jawriñ ji ñu dénkoon wàllu mbay mi, Abdulaay Sekk, ba ko ca péncum réew ma moom doŋŋ, dem ci palug Maki Sàll ga. Kon, ñi jàng ak ñi jàngul ñoo bokk àtte : ñépp a wor askan wi ngir àddina ak li ci biiram. Ci gàttal, lii dipite yi def keroog du mbetteel.
Warees na xam ni, péncum réew mi, kàddu askan wi lees fay yebbi. Ku nekk ci dipite yi teewal fa gox bi ko fal. Kàddu askan wi nag, mënta doon benn ; ndax gis-gis yi dañu wute, rax-ci-dolli nekkin wi du benn. Te wolof dafa ne, bëgg-bëgg yee wute, moo tax njaay ma jar ca ja ba. Kon, bu fekkee àndoo ak li sa naataangoo wax, yoon may na la nga jëlaat kàddu gi, indi ay tontu ak i leeral. Waaye waroo dem sa yoon, ndax indiwoo fa sa bopp. Waaye, ku yeboo ne baatu askan wi sooy na. Ndaxte, dipite yii, askan wi da leen faloon ngir ñu bennoo dekkal yaakaar, ñoom ñu fas yéene bennoo tas yaakaar.
Keroog, àjjuma 27eelufan ci weeru sàttumbar, atum 2019,ba ñuy ubbi Masaalikul Jinaan, jullit yépp a bégoon, rawatina murid yi. Bégoon nañ ba, foo nattoon seen mbégte rekk, mu romb koy dem. Ndaxte, kat, wëliis li jumaa ji doon ab jaamukaayu Yàlla, Sunu Boroom, Masaalikul Jinaan dafa dib sag ci mboolem jullit ngireeni mu réye te yànj, kaar. Moom kay, guléet ñu gis fi jumaa ju ni mel ci Afrig sowu-jant ba mu daj. Te, nag, lépp li ko jëmmal mi ngi jóge ci  ñaqi doomi réew mi, ci seeni xalaat, ci seen alal ak ci seen doole.  Bu amee yit ay doxandéem yu ci dugal seen loxo, bariwuñu, te fay nañ leen liñ ci liggéey ba mu mat sëkk. Li ci ëpp, nag, Tuuba la jóge.
Waaye ubbite boobu, daa am leneen lu mu jur ci wàllu politig, mu di juboob  Abdulaay Wàdd mi fi jiite woon réew mi ak Maki Sàll mi toog tey ci jal bi.
Kenn umplewul li dox ci diggante ñaar ñooñu, muy diggante baay ak doom.  Ñu ngiy fàttaliku ba Maki Sàll di génn PDS, ginnaaw ba ñu ko fa bunduxutaalee ndax joteem ak Karim Wàdd. Mu jóge fa taxawal parteem tudde ko APR, utali nit ñi, bokk ca joŋanteb atum 2012 ngir doon ñeenteelu njiitu réewum Senegaal. Ba Maki Sàll gàddoo ndam loolu ba léegi nag, diggante ñaari politiseŋ yi daanaka at mu jàll mu gën a ñagas. Noonu, ba Maki jàpplu doomu Ablaay Wàdd ji, Karim Wàdd, yoon daldi koy nëbb jant bi ñetti at. Ci mujjantal gi, ñu génne ko, gàddaayloo ko ngir rekk mu bañatee a bokk cib joŋanteb fii ci Senegaal. Ay at a ngi nii mu ne réewum Kataar, ñibbisi të ko.
Digganteb ñaari kilifa yooyu nag, ku ne wax na ci ngir defaraat koo, rawatina njiiti diine yi, ñu gën cee ràññee Xalifay Murid yi fi jot a jaar. Ñenn ci njiiti réewi Afrig yi sax, ku ci mel ni Alfa Konde, xar nañ ci seen tànki tubéy ; waaye taxul diggante bi  defaru bay rattax.
Loolu lépp tax na, keroog ca ubbiteb Masaalikul Jinaan, kenn gëmewul woon maslaa yeek jàppante loxo yeek àndandoo bi ñaari kilifa yooyu nekkee, di saafoonte, di digante gisewaat ci ni mu gën a gaawe. Ca dëgg-dëgg, nit ñi yàgg nañoo ñaan lu ni mel am, waaye teewuleen woon a waaru.
Dëgg la, politiseŋ yi, dañu bariy feem, waaye nag, àndandoo Ablaay Wàdd beek Maki Sàll keroog, ñu dem bay lëngoo, ñépp la dawloo seen yaram, tooyal seen xol. Ci sunu gis-gis bu gàtt daal, mënees naa  am yaakaar ni juboo dëgg am na. Te nag, juboowu ñaari kàngam yooyu, war naa jur déggoo bu wóor fu bennoo mën a lalu, ba tax ñu mën jàpp ne, la jógge ca Masaalikul Jinaan lu taxaw la.
Déggoo boobu, waxtaanu politig la, te ëllëgu Karim Wàdd – maanaam delluseem ak nekkinam ci réew mi, ak itam taxawaayam ci joŋante yiy ñëw – mooy li ci gën a soxal Wàdd.
Su loolu lépp àntoo dinañu mën a wax ne Masaalikul Jinaan, ginnaaw li mu jur ci diine ji, di lu am a am solo, jur na it jàmm ak tawféex ci réew mi, tax na politiseŋ yi dakkal seen xulook seen ŋaayoo.
Waaye bu demewul noonu day rekk doon yaakaar ju tasati te ñépp dinañ ko naqarlu.
Bi Yeesu waxee la mu naroona wax lépp ca kanam mbooloo ma, mu daldi dem Kapernawum.  Amoon na fa njiitu xare. Njiit la nag, surgaam bu mu bëggoon lool dafa feebaroon, bay bëgga dee.  Bi mu déggee mbiri Yeesu, mu yónni ca moom ay Yawut, di magi dëkk ba, ngir ñaan ko, mu ñëw faj surga ba.  Bi magi dëkk ba agsee ca Yeesu, ñu sàkku ci moom ndimbal, ñaan ko: Ki nu yónni ci yaw de, yelloo na ndimbal,  ndaxte sopp na sunu xeet te moo nu tabaxal sax sunu jàngu.
Maa ngi leen koy wax, ci li jigéen jur, ku sut Yaxya masula feeñ. Waaye ba tey ki gëna ndaw ci nguuru Yàlla moo ko sut.
Ndaxte Yaxya feeñ na, lekkul mburu, naanul biiñ, ngeen daldi ne: Dafa ànd ak rab.  Gannaaw gi nag Doomu nit ki ñëw na, lekk, naan, ngeen daldi ne: Kii daal bëgg na lekk, di naan biiñ, tey xaritoo ak ay juutikat ak ay boroom bàkkaar.  Waaye li xam-xamu Yàlla di jur, mooy firndeel ne dëgg la.
Noonu Yeesu daldi ànd ak ñoom. Waaye bi ñuy bëgga agsi ca kër ga, njiit la yebal ay xaritam ngir ñu wax Yeesu ne: Sang bi, bul sonal sa bopp, ndaxte yeyoowuma nga dugg sama kër.  Looloo tax it ma xalaat ne awma darajay gatandu la. Waxal genn kàddu rekk, te sama surga dina wér.  Ndaxte man itam maa ngi nekk ci ndigal, te ame naa ay xarekat ci sama ndigal. Su ma nee kii: Demal, mu dem. Mbaa ma ne keneen ki: Ñëwal, mu ñëw. Te su ma nee sama jaam: Defal lii, mu def ko.
Bi ko Yeesu déggee, mu waaru. Noonu mu walbatiku ca mbooloo, ma topp ci moom, ne leen: Maa ngi leen koy wax, ci bànni Israyil sax, masuma cee gis ku gëme nii.  Noonu ndaw ya daldi dellu ca kër ga. Bi ñu agsee, ñu gis ne surga ba wér na.
Yàggul dara Yeesu dem ci dëkk bu ñuy wax Nayin. Taalibeem yi ak mbooloo mu bare ànd ak moom.  Bi muy agsi ca buntu dëkk ba, fekk ñuy rob néew boo xam ne kenn rekk la woon ci ndeyam, ji jëkkëram faatu woon. Te mbooloo mu bare ca dëkk ba di gunge soxna sa.  Bi ko Boroom ba gisee, mu daldi koy yërëm ne ko: Bul jooyati.  Mu jegeñsi, laal jaat ga, ñi ko jàppoo taxaw. Mu ne: Waxambaane wi, jógal, ndigal la.  Noonu nit ka dee woon jóg toog, tàmbalee wax. Yeesu delloo ko yaay ja.  Ñépp tiit, bay màggal Yàlla, di wax naan: Yonent bu mag feeñ na ci sunu biir! Yàlla wallusi na mbooloom!
La ñu wax ci mbiri Yeesu daldi siiw ca réewu Yawut ya ak la ko wër yépp.
Taalibey Yaxya ya nettali mbir yooyu yépp seen kilifa. Noonu Yaxya woo ñaar ci ay taalibeem,  yónni leen ci Boroom bi, ngir laaj ko: Ndax yaw yaa di Ki wara ñëw, walla danoo wara xaar keneen?  Bi taalibe ya agsee ca Yeesu, ñu ne ko: Yaxya moo nu yebal, nu laaj ndax yaa di Ki waroona ñëw, walla danuy xaar keneen?
Ca waxtu woowa Yeesu wéral nit ñu bare ci seeni feebar ak ci seeni metit, di dàq ay rab tey gisloo ay gumba.  Noonu mu wax ndaw ya ne leen: Demleen nettali Yaxya li ngeen gis te dégg ko. Gumba yaa ngi gis, lafañ yiy dox, gaana yi wér, tëx yiy dégg, ñi dee di dekki, te néew doole ñaa ngi dégg xibaaru jàmm bi.  Yaw mi sa ngëm yolomul ndax man, barkeel nga.
Bi ndawi Yaxya yi demee, Yeesu daldi wax ak mbooloo ma ci mbirum Yaxya ne leen: Lu ngeen seeti woon ca màndiŋ ma? Xanaa barax buy jaayu ci ngelaw li?  Kon lu ngeen seeti woon nag? Nit ku sol yére yu rafet? Waaye ñiy soloo noonu, tey dund dund gu neex ñu ngi dëkk ci këri buur.  Kon lu ngeen seeti woon? Yonent? Waaw, wax naa leen ne ëpp na yonent.  Yaxya male moo di ki ñu waxoon ci Mbind mi naan:
Nit ñépp ñi doon déglu Yeesu, ba ci juutikat yi sax, dëggal nañu ne Yàlla ku jub la, ndaxte nangu nañu Yaxya sóob leen ci ndox.  Waaye Farisen ya ak xutbakat ya dañoo bañ, mu sóob leen ci ndox, di wone noonu ne gàntu nañu li leen Yàlla bëggaloon.
Yeesu tegaat ca ne: Kon lan laa mana méngaleel niti jamono jii? Lan lañuy nirool?  Ñu ngi nirook xale yu toog ca pénc ma tey woowante naan:
Amoon na ab Farisen bu ñaan Yeesu, mu ñëw lekkandoo ak moom. Yeesu dem kër waa ja, toog ca lekkukaay.  Fekk amoon na ca dëkk ba jigéen juy moy Yàlla. Bi mu yégee ne, Yeesoo ngay lekk ca kër Farisen ba, mu dem, yóbbaale njaq lu ñu defare doj wu ñuy wax albaatar te def latkoloñ.  Bi jigéen ja agsee, mu taxaw ca gannaaw tànki Yeesu, di jooy. Noonu ay rongooñam tooyal tànki Yeesu, jigéen ja di leen fomp ak kawaram, di leen fóon te ciy sotti latkoloñ ja.
Naka la Farisen, bi woo woon Yeesu ci këram, gis loolu, mu wax ci xelam naan: Bu nit kii doonoon yonent, kon dina xam kuy jigéen ji koy laal ak ni mu nekke bàkkaarkat.  Yeesu ne ca tonn, daldi ne Farisen ba: Simoŋ, am na lu ma la wara wax. Simoŋ ne ko: Waxal, kilifa gi.
Yeesu ne ko: Da fee amoon ñaari nit ñu ameel bor benn leblekat. Kenn kaa ngi ko ameel téeméeri junni ci xaalis, ki ci des fukki junnia.  Waaye kenn ci ñoom manu koo fey. Noonu mu baal leen bor ya. Ci ñaar ñooñu nag kan moo ko ciy gëna bëgg?  Simoŋ ne ko: Xanaa ki ñu baal bor bi gëna bare.
Yeesu ne ko: Àtte nga dëgg,  daldi walbatiku ca jigéen ja, ne Simoŋ: Ndax gis nga jigéen jii? Dugg naa sa kër, te joxewuloo ndox, ngir raxas samay tànk. Waaye moom, raxas na samay tànk ak ay rongooñam, ba noppi fomp leen ak kawaram.  Bi ma agsee, fóonuloo ma, waaye moom, bi ma duggee ba léegi tàyyiwul ci di fóon samay tànk.  Defuloo diw ci sama bopp, waaye moom, sotti na latkoloñ ci samay tànk.  Moo tax ma di la wax ne, su wonee mbëggeel gu réye nii, dafa fekk ñu baal ko bàkkaaram yu bare. Waaye ki mbëggeelam néew dafa fekk ñu baal ko lu tuuti.
Yeesu daldi ne jigéen ja: Baal nañu la say bàkkaar.  Noonu ñi doon lekkandoo ak moom di wax ci seen xel naan: Kii am sañ-sañu baale bàkkaar mooy kan?  Waaye Yeesu ne jigéen ja: Sa ngëm musal na la. Demal ci jàmm.
Ca jamono jooju ay nit ñëw ca Yeesu, nettali mbirum waa Galile, ya Pilaat reylu woon, jaxase seen deret ak dereti mala, yi ñu rendi woon, jébbal leen Yàlla.  Mu ne leen: Mbaa du dangeena xalaat ne, waa Galile yooyu dañoo gëna nekk bàkkaarkat ña ca des, ndax coono bi ñu daj?  Maa ngi leen di wax ne du dëgg. Waaye su ngeen tuubul seeni bàkkaar, dingeen sànku noonu, yéen ñépp itam.  Te fukki nit ak juróom ñett ñooñu dee, bi taaxum kaw ma ca goxu Silowe daanoo ci seen kaw, ndax dangeena yaakaar ne ñoo gëna nekk ay tooñkat ñeneen ñi dëkk Yerusalem yépp?  Maa ngi leen di wax ne du dëgg. Waaye su ngeen tuubul seeni bàkkaar, dingeen sànku noonu, yéen ñépp itam.
Noonu mu daldi leen wax léeb wii: Nit amoon na ci toolam garab gu ñu naan figg. Benn bés mu ñëw di ko raas-si, fekku fa benn doom.  Noonu mu ne surga ba: Ñetti at a ngii may ñëw di raas-si garab gii te duma ci fekk dara. Gor ko. Lu tax muy xatal tool bi?  Surga ba ne ko: Sang bi, bàyyiwaat ko fi at mii. Dinaa wàqi taat wi, def ci tos.  Xëy na dina meññi. Bu ko deful, nga gor ko.
Benn bésub noflaay Yeesoo ngi doon jàngle ci ab jàngu.  Amoon na fa jigéen ju rab jàppoon, ba feebarloo ko lu wara mat fukki at ak juróom ñett; dafa xuuge woon te manul woona siggi dara.  Bi ko Yeesu gisee, mu woo ko ne ko: Soxna si, sa feebar deñ na.  Noonu mu teg ko ay loxoom, soxna sa siggi ca saa sa, di màggal Yàlla.  Waaye njiitu jàngu ba mer, ndax li Yeesu fajoon nit ca bésub noflaay ba, mu ne mbooloo ma: Am na juróom benni fan yu nit ñi wara liggéey. Kon war ngeena ñëw faju ci bés yooyu, waaye du ci bésub noflaay bi.  Boroom bi ne ko: Naaféq yi! Ndax bésub noflaay bi, kenn ku nekk ci yéen du yiwee ca gétt ga yëkkam walla mbaamam ngir wëggi ko?  Jigéen jii nag bokk ci askanu Ibraayma te Seytaane tënk ko fukki at ak juróom ñett, ndax kenn waru koo yiwi ci bésub noflaay bi?
Naka la wax loolu, noonam yépp daldi rus, waaye mbooloo mi di bég ci jëf yu yéeme, yi mu doon def yépp.
Noonu Yeesu neeti: Lan la nguuru Yàlla di nirool? Lan laa ko mana méngaleel?  Mi ngi mel ni doomu fuddën gu nit jël, ji ko ci toolam. Mu sax, nekk garab, ba picci asamaan ñëw, tàgg ciy caram.
Mu neeti: Lan laa mana méngaleek nguuru Yàlla?  Mi ngi mel ni lawiir bu jigéen jël, jaxase ko ak ñetti andaari fariñ, ba kera tooyal bépp di funki.
Yeesoo ngi doon jaar ci ay dëkk yu mag ak yu ndaw, di jàngle te jublu Yerusalem.  Am ku ko ne: Boroom bi, ndax ñiy mucc ñu néew lay doon? Yeesu ne leen:  Defleen seen kem kàttan, ngir dugg ci bunt bu xat bi, ndaxte maa ngi leen koy wax, ñu bare dinañu jéema dugg, waaye duñu ko man.  Jamono dina ñëw, ju boroom kër gi di jóg, tëj buntam. Dingeen nekk ci biti di fëgg naan: Boroom bi, ubbil nu! Mu ne leen: Xawma fu ngeen bokk.  Bu ko defee ngeen naan: Noo doon bokk di lekk ak a naan, te jàngle nga ci sunuy pénc.  Mu ne leen: Nee naa leen xawma fu ngeen bokk. Yéen ñépp soreleen ma, defkati lu bon yi!  Foofa dingeen jooy, di yéyu, bu ngeen gisee seeni maam Ibraayma, Isaaxa, Yanqóoba ak yonent yépp ci nguuru Yàlla, te ñu dàq leen ca biti.  Ay nit dinañu jóge penku ak sowu, nor ak sudd, ñëw, bokk lekk ci ñam, yi Yàlla di joxe ci nguuram.  Noonu ñenn ci ñi mujj ñooy jiituji; te ci ñi jiitu, ñooy mujji.
Ca jamono jooja ay Farisen ñëw ca Yeesu ne ko: Jógeel fii, dem feneen, ndaxte Erodd a ngi lay wuta rey.  Noonu mu ne leen: Demleen ne bukki boobu ne ko: Xoolal, maa ngi dàq rab yi tey wéral nit ñi tey ak suba. Ca ñetteelu fan ba, ma àgg fa ma Yàlla jëmale.  Waaye fàww ma dox sama itte tey, suba ak gannaaw suba, ndaxte wareesula reye ab yonent feneen fu dul Yerusalem.
Yerusalem, Yerusalem, yaw miy rey yonent yi, tey sànni ay doj ndaw yi, ba ñu dee, aka maa bëggoona dajale say doom, ni ginaar di uufe ay cuujam te nanguwuleen!  Kon nag Yàlla dina bërgël seen kër. Te maa ngi leen koy wax, dungeen ma gisati, ba kera ngeen ne: Yaw miy ñëw ci turu Boroom bi, ku barkeel nga!
Bërki-démb 26 sàttumbar ci atum 2020, Bateau le Joolaa def na 18i at ci biir géej. Daanaka ñaari-junni nit ñàkkoon nañ ci seen bakkan. Te mujjagul fenn, ay daan amaguñ ci. Moonte kenn mësula gis jéeya ju tollu nii, mu waroon a tax askan week nguur gi taxaw ngir leeral ko. Dañ koy fàtte ba bés bi  dellusi, ñu amal ay ndaje, ne fay dige yoo xam ni, suñ fay jóge mu yem fa. Aa, nun askanu Senegaal, ni nu néewalee dafa jéegi dayo.
Ñi ñàkk seeniy mbokk a ngi wéy di naqarlook fàttaliku, nguur ngi di wéy di dige jàppale ak teg i daan ña sooke suuxu Joolaa bi. Naam, nguur nga woon ca jamono jooju taxawaayam matul woon benn yoon, waaye warul tax nguur yi ko wuutu ni yàcc, ni yasar.
Ñi ëpp ci askan wi yaakaaroon nañ ni nguur ngi ak àttekat yi dañ fay doxe wone seen mënin ak seen fulla waaye bun ko mën a waxee noonu fa la léeb doxe tàbbi géej ndax dige yu dul jéex te lépp naaxsaay.
Ci kàdduy Ablaay Jóob, jawriñ bi yor aadaak cosaan, dees na taxawal Mémorial le Joolaa jagleel ko way-lab yi ngir kenn bañ a mës fàtte lu tiis loolu daloon réewum Senegaal ci sàttumbar 2002. Buñ delloosi woon xottu gaal gi, nag, ci lay dàq ndax way-ñàkk yi dinañ mën a dëj dëgg-dëgg seeni mbokk ; dina giifal it lu mu bon-bon meru askan wi ñeel nguur gi ak ñépp ñi seen càggan jur lu ni mel. Noonu sax la ko Bubakar Bóris Jóob di waxe ci Bàmmeelu Kocc Barma(aux éditions EJO, 2017).
Ardo Ñing mi bokk ci Aar Li Nu bokk ak Noo Lànk la takk-der yi jàpp ginnaaw bi waa kurél gi doon amal doxu ñaxtu ca Toobeen. Bi ko takk-der yi jàppee nag, jot nañu koo mettital ba mu jële ci ay gaañu-gaañu. Kii di njiitu takk-der yi ca Tiwaawan nee na dinañ ubbi ab lànket ngir leeral mbir moomu.
Bare na li may toog man kenn, di yónni samam xel, mu wëral ma àddina sépp ak li ci biir, fu nekk mu ne fa naam-daraame, yër la fa nekk, dellusi. Waaye, li ëpp ci samay xalaat ak i seetlu, Afrig la ñeel, sunu Afrig ak ëllëgam. Bu ko defee, sama xel mi day faral di wër réewi Afrig yi ba ñu daj, bunt bu dul buntu jinne mu fëgg fa, dugg ci biir kër gi, jàngat la fay xew, doxalinu njiit ya fa nekk ak taxawaayu askan wa. Muy politig, di koom-koom, aada ak cosaan, njàng mi walla ni yoon doxe, fànn bu ci nekk mu saytu la. Ndeysaan, saa yu sama xel mi delsee ci tukkeem boobu, sarica bu naqadi la may indil. Ndaxte, liy màndargaal daanaka réewi Afrig yépp mooy mbir yii may limsi : ndóol, xiif ak mar, ay xarey biir-réew yu dul jeex, ger, njàng mu yàqu yaxeet, ñàkkub liggéey, añs. Te, màndarga yii, fépp fu ñu daje, tumuraanke lañuy jur. Ma jàpp ni sabab yi bare nañ. Waaye, dinaa leen baaxe, ci sama xalaat mu gàtt, sabab yi ma foog ne, ñoo gën a tax Afrig des ginnaaw.1. Njaam ak Nooteel
Deesul a nàttable ne, diirub 400i at yi tubaab yi moomoon Afrig cib jay doole ak i nax, am nay njeexital yu bir ci nekkinu Afrig ba sunu-jonni-Yàlla-tey jii. Dafa di, légéti njaam ak nooteel a ngi fi, ne fàŋŋ. Te, sikk amul ci ne, tey, njaam ak nooteel yooyu, ñooy cëslaayu naataange biy màndargaal réew ya ko daan def walla daan ci jariñu. Su ma nexee joxe misaal ci Farãs, Àngalteer walla sax Etaasini. Naam, bare na ci loo xam ne seen xalaat ak seen farlu moo leen ko may. Waaye, alal ak doole yi suuxat seen koom, Afrig la bawoo. Maanaam, sunuy rongooñ ak dereti maam lañ siime seen cere. Ndeysaan, sunu maam yi sonnoon nañ lool, doonte sax, amoon na ciy workat.
Moom kay, tubaab bi jàppewuleen woon niy nit. Dañ leen daan liggéeyloo niy mbaam ci tool yi. Di leen dóor ak a toroxal guddeek bëccëg, ñuy lekk tuuti, di liggéey lu bare. Nit ku ñuul amul woon benn sañ-sañ ci boppam. Tubaab bi dafa jàppoon ni, Yàlla moom la bindal nit ku ñuul ngir mu doon jaamam. Loolu la seen njiiti jàngu yi doon gëmloowaate, di wëlbati waxi Biibal bi, di kàcc rekk di dajale. Jigéen ñi, ñoom, dañ leen daan siif saa su nekk, di leen tëdde. Xonq-nopp bu ci sa nëq tàng, nga fab kenn dëpp sa kow lal, faj sa aajo. Te, sax, àggoon nañ ci yoonal seen caay-caay googu.
Ndege, Luwi XIV, buuru Farãs ba woon, dafa jëloon ab ndogal, yoonal tëralinu njaam gi, biral ci àqi ma-weex yi ak wareefi nit ñu ñuul ñi ñeel leen. Li mu ko dugge woon lenn rekk la : yaatal ak dooleel nooteelu tubaab yi. Waaye, loolu mënutoon a wéy. Ginnaaw gi, am na ci sunu maam yi ak ñenn ci tubaab yi ñu jóg taxaw temm xeex njaam ba ñu xéy dakkal ko. Ndekete yóo, gaa ñi amoon nañ yeneen pexey nooteel yuñ doon làq.
Gaa ñi dañu tekki genn buumu njaam, fas geneen gu gënatee dëgër, te mooy ci nasaraan colonisation. Dafa di, xeetu nooteel woowu moo rawati bu njëkk ba. Gaa, njaam gi wuññi woon na sunu sutura maam ya, nasaxal koomu Afrig. Waaye, nooteel bi dafa laal xol yeek xel yi, futti sunuy aada, suufeel ak soofal sunu cosaan, fënëxal sunuy ndëgërlaay. Xamatun lun doon. Xamatun fun jëm. Ñu jàppenu ay dof walla ay mala yu amul démb, amuñ mboor. Moo waraloon njiitu réewu Farãs ba woon, Nikolaa Sarkoosi, ca waxtaan wa mu amaloon ci Ndakaaru gii, waxoon ne Afrig amul cosaan. Aka mën a fen ! Ku la xeebe nii, noo koy farale ? Moo tax àndumaak Lewópóol Sedaar Seŋoor bi muy wax ne nooteel bi loraange ju jur njariñ la. Xamuma nu mu mënee woon wax wax ju ni mel. Xeeb sa bopp weesuwul lii.
Fekk ay nit seen réew noot leen, jaay leen doole, naka la ci njariñ mën a sababoo ? Sil Feri (Jules Ferry) mu Farãs lii la waxoon :  Na ñépp xam ne nit ku weex moo féete kow nit ku ñuul. Bu ko defee, war nan, nun ma-weex yi, xettali nit ku ñuul, jële ci moom jikkoy mala, ngir saxal ci moom nite . Ñu ni déet-a-waay, Buuru Belsig ba woon, Lewópóol II, ne, Kóngo ak lépp li ci biir, mooy boroom. Moo taxit, xeetu metit walla ñaawtéef boo mënti xalaat teg na ko doomi Kóngo ya. Noonu yit la deme woon ca Mosàmbig ginnaaw bi Purtugees yi woñee loxoy waa dëkk ba ngir ñu beyal leen wëttéen. Loolu juroon xiif gu metti ca dëkk ba.
Atum 1960 ak li ko jege, ci la réew yu bari ci déndug Afrig tàmbalee moom seen bopp, ginnaaw bi Tubaab yi duyee seeni gafaka ba ñu fees dell. Waaye nooteel gi yemul foofu, de. Wax ji lii doŋŋ la woon : dangeen a bëgg moom seen bopp ? Yoon waa ngoog waaye na leen leer ne dinanu wéy di leen yilif. Kon, beneen xeetu nooteel daldi judduwaat. Booba ba tey, boo jëlee réew mu mel ni Senegaal, lépp lu fi baax sunu njiit yi jox ko waa Farãs toog. Su may xool fi nu jaar yépp, doore ko ca jamonoy njaam ga ba tey, ci laay gën a gëm li Séex Ànta Jóob waxoon ca Ñiseer :  Su nu yaakaaree ne ñaawtéef yi nu tubaab bi def deñ na ci nun, noo ngi nax sunu bopp . Dëgg la ndax tubaab bi dafa raxas sunu xel ba gëmatunu sax sunu bopp.  Du ñàkk am ñu ni ma, dëgg la ne tubaab yi tooñ nañ nu waaye nun it war nanoo seet ba xam ndax def nanu sunu wareef ci ëllëgu Afrig. Loolu neexul a weddi.
2. Waaru Ndawi Afrig yi ci ëllëgam
Mënees na tënk wax jépp ci benn laaj kese : lan moo war a nekk sunu taxawaay, tey jii ? Ma jàpp ne, xeex moo fi sës. Waaye, nag, xeexu ku am jom, ànd ak xel mu ñaw ak i pexe yu wóor te jàppandi. Bala loolu, warees na defaraat jikko yi, ànd booloo ngir sunuy noon am luñ nu ragale. Ndax, ni la wuude gise rekk la lay ëwale. Xeex boobu, nag, sunu njiit yee ko waroon a sumb ; lu ko moy, ñu jiite ko sax. Wànte, sikk amul ci ne, ñoom ñooñee, ay tubaab yu ñuul kukk lañ, diy jaam yu bir, ay workat, diy dunguru nootkat bi. As tuut ciy njiit yu farlu woon, bëggoon seen réew, te daan jàmmaarloo ak tubaab bi, dañ leen a sàkkal pexe, bóom leen. Ñi ma gën a namm ci njiit yooyu ñooy : Tomaas Sànkara, Lumumbaa, Silwanus Olempiyó, Mamadu Ja ak Xadafi. Wànte, loolu warunoo tax a xàddi. Bu yoon jeexul, waaxusil du jeex. Yaakaar jeexu fi ndax du ñépp a mel ni sunu njiit yi.
Mënees na am yaakaar ci sunu ndawi tey yi. Ndege, jamonoy tey jii, li fi am ciy xeltukat, ay jàmbaar yu bëgg seen réew, ay jumtukaayi xarala yu matale ak ay ndaw yu dogu ci xeexal Afrig (Kémi Sebaa, Ndongo Sàmba Silla, Gii Maryiis Saaña, añs.), amul woon ca jamonoy maam ya. Doonte, sax, ñoom it bey nañ seen waar ci tool bi, yem fi leen seen doole ak seen xel yemloo woon. Dafa di, lu bare ciy xeeti woy ak xalamal yiñ ràññee tey, yu ci deme ni Jazz, sunu maam yaa leen daan fent, ngir giifal seen xol saa yu leen tubaab bi daan bugal, ak di biral boddekonte biñ leen daan teg. Ndeysaan, foo leen fekkaan, rawatina ca tooli Amerikeŋ ya, ñoo ngay woy ak a woyandoo ngir feral seeni rongooñ.
Réew moo gis, bu naatee, ay boroomi xam-xam ñoo fa jaar. Xam-xam, nag, mënta jariñ boroom walla aw askan feek ŋëbu ko ciy loxoom, péeg ko ci boppam, ay noppam di ko dégg, xolam di ko yëg. Moo, ndax xam-xam mën naa am muj bu ni mel bu dee boroom déggul walla nàmpul làmmiñ wi ñu ko fase ? Déedéet ! Mukk ! Kon, sunu boroom xam-xam yi ñuy soow guddeek bëccëg, ñiy bind ay téere ak a wax saa su nekk, ñan lañuy bindal walla ñan lañuy waxal ? Ngiree ñu wax ak askan wi, fàww ñu jëfandikoo làmmiñi askan wi. Kon, naataange ak yokkuteb Afrig, mënuñoo jéll làmmiñi Afrig yi.
4 . Liggéey tuuti wax lu bare
Soo jëlee réew mu mel ne réewum Senegaal, li nit ñiy coow a ëpp li ñuy liggéey. Tàmbalee ko ci ñi nu jiite. Koo fal ba mu toog mu ngi lijjanti nu muy def ba duufal gafakaam ak yosiy àndandoom. Seeni njuuj-njaaj lu ci ëpp ciy wax lañu koy muur ndax dañuy aakimoo jumtukaayi tas xibaar yi di wax subaak ngoon. Néew na ñu ciy wax lu jëme réew mi kanam. Politig rekk ! Dégg naa keroog benn taskatu xibaar naan moom mësul a gis réew mu sukkandiku ci wax ak politig ba naat. Sàllaaw wax na dëgg gu wér péŋŋ ! Réew, liggéey a koy naatal, moo koy jëme kanam. Njiitu Afrig yi dama ragal ne nguur da leen di tàggaleekseen sago. Seet ko ci réew mu mel ne Kóngo, Saasu Ngesó moo fa toog ci jal bi boobaak léegi ëpp na fanweeri at. Ci gàttal, ku juddu ba muy jël réewum Kóngo, jàng nga fi ba jeexal, takk fi soxna ba samp fi kër. Gine Konaakiri tamit, Alfa Konde daa bëggoon a soppi ndeyu-àttey réew ma ngir am ñetteelu moome. Te kat, moo waxoon ci gémmiñam ni def ñetti moome xalaatu ko ndax loolu dafa worook demokaraasi. Sunu réew mii di Senegaal, xel yaa ngi bëgg a teey : Sóori Kaba, di woon jawriñ ci nguur gi, da ne ndeyu-àttey réew mee tere Maki mu sàkku ñetteelu moome, ñu daldi koy dàq ci saa si. Lu Maki Sàll mii narati ? Baax na. Nan xaar ba xam fan la wànnent di mujje ak i bëtam…
Warees na joxoñ tamit baaraamu tuuma sunu liggéekat yiy ñàkkal lool faayda seen liggéey, di tappale ak a caaxaan, dëkke kàcc ak càcc. Lu ngeen xam ci ku dul xéy waxtu, du wàcc waxtu ? Kenn ci ñoom fonkul liggéey biñ ko sant te mu am seeni junniy-junni moroom yu bëggoon a toog fiñ toog. Yàlla boo am soxla bu jamp ba dem ci benn biro ci réew mi. Dinañ la soofantal, ñàkke la kersa walla xaarloo la ba nga xàddi ci lu ñàkk faayda. Ci misaal, bés, sama benn xarit bu ma bokkaloon lekkool Ndar dafa dem ci benn bànk bu mag biir Ndakaaru, amoon yu mu fay lijjanti. Ndaw si ko waroon a toppatool li mu doon wut ne fa luëpp fukki simili di talalali ci njéggil-kàddu gi, di reetaan mel ne ku nekkul ci liggéeyukaay. Xeetu liggéeykat yu ni mel bokk nañ ci li tax Afrig des ginnaaw.
May daaneele ci mbirum aada ak cosaan. Fépp foo dem ci àddina si, réew yi gën a naat, doonte seen askan a ngi sant bu wér, mooy yi sax ci dekkal seen  cosaan, di dundalaat seeni aada ngir dëppale leen ak jamono. Seen démb lañuy def jaaruwaay ngir jëmmal seeni naal ci politig, koom-koom, njàng ak njàngale, tàggat-yaram, ba ci aar bi sax (nataal, sinemaa, pecc, añs.). Nun nag, nekkewuñ fi lu dul roy ak a toppandoo, di weccoo xalaat ciy pecc ak i woy yu ñu fente Amerig. Lii bu dul ñàkk faayda, lu mu ? Ku ràññeeku ca Amerig ci xeexal nit ñu ñuul ñi fa nekk, Luwis Faraxan dafa am bés muy wax ak ñoom ci am ndaje. Li mu leen wax keroog mooy, nit su jéemul dara ngir teggi nooteel yi ñu koy teg, su jéemul dara it ngir fent walla defar dara, nit kookule dara du ko wutaleek wékkukaayu yére. Ndax wékkukaayu yére mënul wax, mënul dox te fu waay xiire rekk lonk cay yéreem. Léegi nag, nun waa Afrig, rawatina nun ndaw yi, nooy seet ba xam ndax danoo war a taxaw temm, doon wennuw say ngir jëmale Afrig kanam, walla danuy toog ne xótt-xóttaaral ni ay wékkukaayi yére.
Dige géej, téere kilib bii Séex Aliyu Ndaw di door a génne, OSAD mi Soxna Aram Faal jiite moo ko móol ci atum 2019. Du guléet Séex Ndaw di bind kilib ci wolof, Dige géej mooy ñetteelam, ginnaaw Guy Njulli ak Bokk Afrig.
Ca njalbéen ga, dañu ko waroon a dawal Soraano ngir ñu bare mën ko faa seetaani. Jamono jooju, Usmaan Jaxatee nekkoon njiitu tiyaatar bi. Mujj gi mu jóge fa, dellu UCAD, kenn toppatootul kilibu Séex Ndaw bi, mu nelaw fa diirub daanaka fukki at ak ñaar laata boroom di ko nangu ngir móol-lu ko. Kon mën nañoo wax ne yàgg na yoon.
Waaye teewul Dige géej mel ni lu bees ndax nekkinu doomi-Afrig yaa ngiy wéy di tar te su dee tukkib nëbbu rekk mel na ni tey la Waalo gën a aay.
Léegi nag, nan xuus tuuti ci biir gaal gi walla boog ci biir téere bi…
Dige . Baat bu diis la ci gor.  Géej  nag moom, kumpa la ba jéex ndax, ni ko Séex waxe, ndox mu ne màww ba fu bët yem doy na kéemtaan.
Fii nag, dige bi ci diggante boroom gaal gi laak kurélu ay xarit neen, yàgg a ànd bala lii di xew, boroom gaal gi war leen a yóbbu Espaañ. Kiy lijjanti mbir mi Saamelo la tudd. Kon, dige bile yaakaar a ko lal. Yaakaaru ñépp ñi ko séq : rëcc takk-der yi ba yegg fa nga jëm te benn bakkan du rot ci yoon wi, Yàlla musal leen it ci balaay Géej-Mbàmbulaan yi ; jéggi géej, yegg fa nga jëm, ngir ëllëg gu tane, ndax toog ci sa wetu way-jur te yoroo loo leen yoree amul njariñ. Te wax dëgg Yàlla, fàww doomu-aadama tukki ndax jekkeedi la nit moom. Bàyyimaa yelloo toog benn béréb… Tukkib nëbbu nag, moo lëmbe dëkki Afrig yi, seeniy ndaw jàpp ne jël gaal, jéggi géej rekk a mën a soppi seen dundin.
Waaye ñu baree-bari ciy ñàkk seen bakkan.
Ndax tukki bi ñuy waajal ci Dige géej dina àntu ? Nu muy deme ? Ñaari baati wolof yii Sëriñ Séex Ndaw taqale lan lañu ëmb ?
Ci loolu lañu bëgg a tontu,  waaye bala nu ciy sori nu wax leen kan mooy fentkat bi.
Séex Aliyu Ndaw, bindkat la bu yatt xalimaam ngir joxe xalaatam ci doxinu àddina si, wax tamit naka lees war a saafaraa jafe-jafey réewum Senegaal.
Ñépp xam nañu ne bindkat bu xareñ la, baaxe nuy téere yu am solo. Nu fàttali leen tuuti ci jaar-jaaram.
Séex Aliyu Ndaw bind na téere yu bari ci làkku tubaab, ñu gën cee ràññee L’exil d’Alboury ; nekkoon na yit jàngalekatu àngale. Ciy ati 60, bokkoon na ci Groupe de Grenoble – kurél gu doon jéem  a suqali làmmiñi réew mi – mook ñoomin Asan Silla, Masàmba Sare ak Saaliyu Kànji ak it Ablaay Wàdd mi fi doonoon njiitu réewum Senegaal. Séex Aliyu Ndaw dafa teel a nànd ne làkku tubaab danga koy jàng ngir am i lijaasa doŋŋ waaye doo nangu mu lay miirloo ba nga xeeb sa bopp. Teel naa seetlu tamit, foofa ca Grenoble, ne xonq-nopp amul kóllëre te jikko miikar la yor.
Ci gis-gisam, Nun doomi-Afrig yi, ci sunuy làmmiñ lanu war a bind ndax, ni ko Séex Anta Jóob waxe, làkku jaambur mën nga koo macc mu neex lool ni tàngal waaye doo ci tàqamtiku. Kon mën nanoo jàpp ne Séex Aliyu Ndaw, lii book na ci li tax mu dëddu làkku doxandéem yi, fas-yéene gën a jox làmmiñ wi mu nàmp gëddam.
Nanu xuus nag léegi ci gaal gi, ni nu ko dige woon ci kow.
Usmaan ak i xaritam, ay ndaw, ñoo gise, waxtaan, jàpp ne seen wërsëg nekkul Senegaal, ñu ne dinañu ko toppi ba bitim-réew, daldi jël gaal, te xam xéll ne yoon da koy tere te caaxaanu ci. Li leen jëkk a yëkkati mooy daw toroxte, war di faj soxla mu të la ticc. Mënaloo sa bopp, mënaloo say way-jur. Kon foo dégg teraanga te mu wóor la ne da lay yewwi, jublu fa rekk ngay def. Dafa fekk nag du lu yomb, nit ki mën na cee ñàkk bakkanam. Waaye du ko teree bàyyi lépp song géej gi ndax rekk ni yaakaar ame doole.
Moo tax, tukki bi ñu xumtoo ba sóobu géej wex na xàtt ci ñoom : tukki bii, duñ ko fàtte ba mukk. Metit wu tar, ngëlén lu raglu, neer, feebar, ceeb bu lóor, siddit yu jóg, tiitaange, xuloo, tamante dëmm, wax ju ñaaw, réccu añs. Loolu lépp ci biir gaal gi. Te boroom gaal gi, moom, nanguwu cee yéy yàbbi. Daanaka bi ñuy waaj a yegg lay door a aartu way-tukki yi ak a xëbëlaate. Ci gàttal, tukki bi dem na ba fésal loo xam ni bokkul ci seen jikko. Coono ba ñu daj ci biir gaal gee gën a metti lépp la ñu masoon a daj.
Njabooti way-tukki yi tamit jaaxle nañu. Abi, soxnay Usmaan, di jigéen-ju-wérul, yaakaar rekk a ko tax a bàyyi jëkkëram mu dem ngir bu delsee mën a faj gàcce.
Kiy jàng Dige géej dinay faral di dajeek baatu yaakaar : du lenn lu-dul yaakaar yaakaar yaatal wërsëg, xanaa yaakaar rekk.
Xéy-na ku nekk bey na waaram ci dige bi, waaye ndax yaakaar ji yàkkeekuwul ? Ak lu mënti am, Usmaan ak i ñoñam, ay xale yu war a am xéy lañu, war a mënal seen bopp itam wànte tële lépp a leen tax a bëgg a dumóoyu seen réew. Su gornmaa bi jàppale woon ndawi réewam, fullaal leen, jox leen seen gëdd, dina néew ñuy gedd Senegaal di jaay seen bakkan. Bëgguñoo dee waaye dee moo leen gënal gàcce.
Fii nag, Séex Aliyu Ndaw mi ngi wane lu bon liy tukkib nëbbu mën a jural aw askan waaye it ni sunu njiit yi sàggane ba seeni doom di jéggaani bànneex. Mu may fàttali woyu ndaanaan boobu ñu naan Xaar Mbay Majaaga :  Waaw, xale yi muñleen, ku leen juroon yërëm leen . Séex Aliyu Ndaw de, bindkat la, xalimaam lay wonee yërmandeem ci askan wi, di ko ci jàppale. Ndax kilifa yiy dogal diñañ ko dégg ? Doon na ci baax lool ; aw askan, ay ndawam ñooy ëllëgam. Kenn warul saax-saaxe sa ëllëg.
Dige géej, Séex Aliyu NDAW (166 xët), OSAD 2019, 5000 CFA
Ku bëgg a jënd téere bi :
Walla : 00 221 77 646 50 18
Senegaal :   Yan njàngat la askan wi wara jukkee ci kàngam yu bare te ràññeeku yi génn àddina ci fan yii ? Ci diirub 40i fan   rekk, réewum Senegaal dëjal na fiy boroomi daraja yu fésoon lool. Li ci gën a doy-waar mooy ne dafa méngook jamono joo xam ne, réew maa ngi jànkoonteek mbasum covid-19 mi. Loolu, nag, war nanoo yee, nu xool naka lees di def ba ndaw ñi roy ci ñooñule réew mi ñàkk.
KORONAA : Jawriñ biñ dénk kaaraange biir réew mi Aali Nguy Njaay, dina jàkkaarlook taskati xibaar tey ci àjjuma ji bu ñeenti waxtu ci ngoon jotee.
BEYROUTH : Daanaka lu tollu ci 137i nit ñàkk nañ ci seen bakkan waaye tamit yeneen 5000iy nit am nañu ciy gaañu-gaañu.
BEYROUTH : Nguurug Libaŋ dogal na ab guural ci diirub ñaari ayu-bés.
COVID 19 : Ngir xeex mbas mi, Réewum Gàmbi jël na dogal buy xamle ne kenn waratul a génn këram.
JAPON : Sapoŋ a ngi baaxantal 75i ati bomb atomig ba Amerig sànni woon ca Irosimaa.
AMERIG : Juróomi  doomi-Senegaal ñàkk nañu seen bakkan ci ab lakk bu amoon seen biir kër ca Denver. Pólis ubbi na fa ab lànket ginnaaw bi ñu njortee ne mbir mi du neen.
KONAAKIRI : Alfa Konde la waa pàrteem tànn ngir mu mën a nekkaat lawax ci joŋante yiy ñëw, bu jëlee ndam li jiitewaat réewum Gine.
BRESIL : Koronaawiris rey na kilifa aada gii di Aaritana, ñu gën koo ràññee ci xeex lépp luy yàq àllu Amazonie bi.
KËR-MASAAR : Sàndàrm yi teg nañ loxo lu tollu ci fanweeri nit ne ñàkkul ñoo fi taaloon meeri bu Kër Masaar.
Pas gi waa Coca-Cola ak Soboa amaloon seen diggante àntuwul. Daanaka ci Suliye bi ñu dégmal la àpp pas gi di mat. Soboa nag léegi dafa bëgg a jël yoonu boppam ci liggéeyu buwaasõ bi. Waaye bu ci daanoo rekk, dina am ñétt-junniy liggéeykat yuy tumurànke Senegaal. Te yit, réew mi dina ci ñàkk fukk-ak-juróomi tamñareet ci wàllu juuti yim ko daan fay at mu nekk.
Benn bés Yeesu taxaw ca tefesu dexu Senesaret. Mbooloo ma wër ko, di buuxante ngir déglu kàddug Yàlla.  Noonu mu gis ñaari gaal yu teer ca tefes ga, nappkat ya ca wàcce, di raxas seeni mbaal.  Mu dugg ci genn gaal, fekk muy gu Simoŋ, mu ne ko, mu joow ba sore tuuti. Noonu Yeesu toog ca gaal ga, di jàngal mbooloo ma.
Bi mu jànglee ba noppi, mu ne Simoŋ: Joowal gaal gi, ba fa ndox ma gëna xóote, ngeen sànni fa seeni mbaal ngir napp.  Simoŋ ne ko: Kilifa gi, coono lanu fanaane biig te jàppunu dara. Waaye nag dinaa ko sànni ci sa ndigal.
Naka lañu sànni mbaal yi, jàpp jën yu bare, ba mbaal yay tàmbalee xëtt.  Noonu ñu daldi liyaar seen àndandoo, yi nekk ca geneen gaal ga, ngir ñu ñëw dimbali leen. Ñooñu agsi, ñu feesal ñaari gaal yi, ba ñuy bëgga suux.  Naka la Simoŋ Piyeer gis loolu, daldi sukk ci kanam Yeesu ne ko: Sore ma Boroom bi, ndaxte nitu bàkkaar laa!  Wax na loolu nag, ndax jën yu bare ya ñu mbaaloon daf koo jaaxal, moom ak ña mu àndaloon  ak ña mu bokkaloon liggéey ba, maanaam ñaari doomi Sebede yi di Saag ak Yowaana. Yeesu ne Simoŋ: Bul ragal dara; gannaaw-si-tey, ay nit ngay mbaal jëme ci man.  Noonu ñu teer ca tefes ga, bàyyi lépp, di topp ci moom.
Ni Yeesu nekke woon ci ab dëkk, am fa ku gaana ba daj. Bi mu gisee Yeesu, mu daldi dëpp jëëm ci suuf, ñaan ko: Sang bi, soo ko bëggee, man nga maa wéral.  Yeesu tàllal loxoom, laal ko naan: Bëgg naa ko, wéral. Ca saa sa ngaanaam daldi deñ.  Yeesu sant ko ne: Bu ko wax kenn, waaye demal won sa bopp sarxalkat bi, te nga jébbal Yàlla sarax si yoonu Musaa santaane, ngir ñu xam ne wér nga, te mu nekk seede ci ñoom.  Noonu turu Yeesu di gëna siiw. Mbooloo mu bare di ñëw ci moom, ngir déglu ko te mu faj seeni jàngoro.  Waaye Yeesu moom di beddeeku ci bérab yu wéet ya, di ñaan.
Am na bés Yeesu doon jàngle. Amoon na ca mbooloo, ma teewoon, ñu bokkoon ca Farisen ya ak ay xutbakat yu jóge ca dëkk yépp, ya ca Galile ak ya ca Yude ak Yerusalem. Yeesu àndoon na ak dooley Boroom bi, ba muy faj ay jarag.
Noonu ay nit ñëw, jàppoo basaŋ, ga ñu tëral nit ku yaram wépp làggi. Ñu di ko wuta dugal ca kër ga, ngir indi ko ca Yeesu.  Waaye gisuñu fu ñu koy awale ndax mbooloo ma. Ñu daldi yéeg ca kaw kër ga nag, xeddi tiwiil ya, yoor waa ja ak basaŋ ga, wàcce ko ca kanam Yeesu ca biir mbooloo ma.  Bi Yeesu gisee seen ngëm, mu ne làggi ba: Sama waay, baal nañu la say bàkkaar.
Xutbakat yi ak Farisen yi di werante ci seen xel naan: Kii mooy kan bay sosal Yàlla? Ana ku mana baale bàkkaar yi, ku dul Yàlla doŋŋ?
Waaye Yeesu xam seen xalaat, ne leen: Lu tax ngeen di werante ci seen xel?  Ma wax ne: Baal nañu la say bàkkaar, walla ma ne: Jógal te dox, lan moo ci gëna yomb?  Waaye xamleen ne, Doomu nit ki am na ci àddina sañ-sañu baale bàkkaar yi. Ci kaw loolu Yeesu ne ku làggi ba: Maa ngi la koy sant, jógal, jël sa basaŋ te nga ñibbi.  Nit ka jóg ca saa sa ci kanam ñépp, jël basaŋ, ga ñu ko tëraloon, ñibbi tey màggal Yàlla.  Mbooloo mépp waaru, di màggal Yàlla. Ñu ragal tey wax naan: Gis nanu tey ay mbir yu ëpp xel.
Gannaaw loolu Yeesu génn, gis ab juutikat bu tudd Lewi, mu toog ca juuti ba. Mu ne ko: Kaay topp ci man.  Lewi jóg, bàyyi lépp, daldi ko topp.  Noonu Lewi togglu ay ñam yu bare ci këram, ngir teral Yeesu. Juutikat yu bare ak yeneen gan ñu nga fa woon, di lekkandoo ak ñoom.  Farisen yi ak seeni xutbakat di xultu taalibey Yeesu yi ne leen: Lu tax ngeen di lekkandoo ak di naanandoo ak ay juutikat ak ay boroom bàkkaar?  Yeesu ne leen: Ñi wér soxlawuñu fajkat, ñi wéradi ñoo ko soxla.  Ñëwuma ngir woo ñi jub, waaye ngir woo bàkkaarkat yi, ñu tuub seeni bàkkaar.
Noonu ñu ne Yeesu: Taalibey Yaxya yi ak yu Farisen yi dinañu faral di woor ak di ñaan ci Yàlla, waaye say taalibe ñu ngiy lekk ak di naan.  Yeesu ne leen: Ndax man ngeena woorloo gan, yi ñëw cig céet, li feek boroom céet gaa ngi ànd ak ñoom?  Waaye bés yaa ngi ñëw, yu ñuy jële boroom céet gi ci seen biir. Bés yooyu nag, dinañu woor.
Te it Yeesu wax leen léeb wii: Kenn du jël mbubb mu bees, xotti ci sekkit, daaxe ko mbubb mu màggat. Lu ko moy, dina xotti mbubb mu bees mi, te sekkit, wi mu ci jële, du ànd ak mbubb mu màggat mi.  Te kenn du def biiñ bu bees ci mbuusi der yu màggat. Lu ko moy, biiñ bu bees bi day toj mbuus yi, biiñ bi tuuru, mbuus yi yàqu.  Waaye dañoo wara def biiñ bu bees ci mbuus yu bees.  Ku naan biiñ bu màggat du bëgg bu bees bi, ndax day wax ne: Bu màggat bi baax na.
Am bés Yeesu di ñaan ci benn bérab. Bi mu noppee, kenn ci taalibeem yi ne ko: Boroom bi, jàngal nu, nan lanu wara ñaane, ni ko Yaxya jàngle ay taalibeem.  Yeesu ne leen: Bu ngeen dee ñaan, nangeen ne:
Yeesu teg ca ne leen: Mi ngi mel ni, nga dem seeti sa xarit ci xaaju guddi ne ko: Xarit, lebal ma ñetti mburu.  Dafa am sama xarit bu ma ganesi, te awma dara lu ma ko jox.
Waaye kooku nekk ci biir néegam, dina ko ne: Bu ma lakkal, tëj naa bunt bi ba noppi te tëdd naa maak sama njaboot; manumaa jóg di la jox dara.  Maa ngi leen koy wax, su jógul jox ko li muy laaj ndax li ñu xaritoo it, ndax la kee ñàkk jom dina tax mu jox ko lépp li mu soxla.  Moo tax ma ne, ñaanleen, ñu may leen; seetleen, te dingeen gis; fëggleen, ñu ubbil leen.  Ndaxte képp kuy ñaan, dinga am; kuy seet, dinga gis; kuy fëgg, ñu ubbil la.  Bu la sa doom ñaanee jën, yaw miy baayam, ndax dinga ko baña jox jën, jox ko jaan?  Walla mu ñaan la nen, nga jox ko jiit?  Ndegam yéen ñi bon yéena mana jox seeni gone lu baax, astamaak Baay bi nekk ci kaw dina jox Xel mu Sell mi ñi ko koy ñaan!
Am bés Yeesu dàq rab wu luu. Naka la rab wa génn, luu ba daldi wax, ba mbooloo may yéemu.  Waaye am ca mbooloo ma ay nit, ñu doon wax naan: Ci kàttanu Beelsebul, buuru rab yi, lay dàqe rab yi.
Am ñeneen ñu fexe koo fiir, ba laaj ko kéemaan gu jóge ci asamaan tey firndeel yónnentam.  Waaye Yeesu xam seen xalaat ne leen: Réew mu xeex boppam tas, kër gu xeex boppam gent.  Te it bu Seytaane xeexee boppam, naka la nguuram di mana yàgge? Damay wax loolu, ndaxte nee ngeen, damay dàq rab jaarale ko ci kàttanu Beelsebul.  Te it bu fekkee ne man damay dàq ay rab ci kàttanu Beelsebul, seeni taalibe nag ci gan kàttan lañu leen di dàqe? Kon ñoo leen di àtte.  Waaye bu fekkee ne ci baaraamu Yàlla laay dàqe rab, kon nguuru Yàlla agsi na ba ci yéen.
Su nit ku bare doole gànnaayoo, di wottu këram, alalam dina raw.  Waaye bu ku ko ëpp doole ñëwee, daan ko, dafay nangu gànnaay ya mu yaakaaroon, ba noppi séddale alal ja.  Ku farul ak man, yaa ngi may xeex, ku dajalewul ak man, yaa ngi tasaare.
Boo xamee ne rab, wa jàppoon nit, génn na ci moom, day wër ay bérab yu wow, di wut fu mu noppaloo, waaye du ko gis. Noonu da naan: Naa dellu ca sama kër, ga ma jóge.  Bu ñëwee nag, mu fekk këram, ñu bale ko, defar ko ba lépp jekk.  Bu ko gisee nag, mu dem wooyi yeneen juróom ñaari rab yu ko gëna soxor. Ñu dugg, sanc fa; ba tax mujug nit kooku mooy yées njàlbéenam.
Bi Yeesu di wax loolu, jenn jigéen yékkati baatam ca biir mbooloo ma ne: Céy jigéen ji la ëmb te nàmpal la moo barkeel!  Waaye Yeesu ne ko: Neel kay, ki barkeel mooy kiy déglu kàddug Yàlla te di ko topp.
Naka la mbooloo may gëna takku, Yeesu ne: Niti jamono jii dañoo bon. Ñu ngi laaj firnde, waaye duñu jot genn firnde gu dul firndeg Yunus.  Ndaxte ni Yunus nekke woon firnde ci waa dëkku Niniw, noonu la Doomu nit kiy nekke firnde ci niti jamono jii.  Keroog bés pénc buur bu jigéen, ba dëkkoon ca sudd, dina jógandoo ak niti jamono jii, yey leen; ndaxte dafa jóge ca catul àddina, ngir déglu xam-xamu Suleymaan, te ku sut Suleymaan a ngi fi.  Te it ca bés pénc, waa dëkku Niniw dinañu jógandoo ak niti jamono jii, yey leen, ndaxte bi leen Yunus waaree, tuub nañu seeni bàkkaar, te ku sut Yunus a ngi fii.
Kenn du taal làmp, ba noppi di ko dugal cig kàmb, walla di ci këpp leget. Daf koy wékk, ngir mu leeral ñiy dugg.  Bët mooy làmpu yaram. Bu sa bët wéree, kon sa yaram wépp leer. Waaye bu sa bët woppee, kon sa yaram wépp lëndëm.  Moytul ndax leer gi nekk ci yaw du lëndëm.  Kon bu sa yaram wépp nekkee ci leer te amul genn wet gu laal ci lëndëm, dina leer nàññ, mel ni leeraayu làmp ne ràyy ci sa kaw.
Bi Yeesu waxee ba noppi, benn Farisen wax ko, mu ñëw lekke këram. Yeesu dugg ca kër ga, toog ca lekkukaay ba.  Farisen bi nag daldi jaaxle, bi mu gisee ne Yeesu raxasuwul, laata muy lekk.  Noonu Boroom bi ne ko: Waaw, yéen Farisen yi, yéena ngi setal bitib kaas bi ak ndab li, waaye ci biir dangeena fees ak càcc ak mbon!  Yéena ñàkk xel! Xanaa du ki defar biti moo defar biir itam?  Sarxeleen li nekk ci biir te seen lépp dina sell.  Yéen Farisen yi dingeen torox! Ndaxte yéena ngi sàkk asaka ci naana ak ru ak léjum bu nekk, waaye sàggane ngeen njubte ak mbëggeel ci Yàlla. Loolu ngeen wara def, waxuma nag ngeen sàggane la ca des.  Yéen Farisen yi, dingeen torox! Ndaxte ca jàngu ya, toogu ya féete kanam ngeen di taamu te bëgg ñépp di leen nuyoo ñaari loxo ca pénc ma.  Dingeen torox, ndaxte dangeena mel ni ay bàmmeel yu raaf, ba nit ñi di ci dox te teyuñu ko.
Kenn ci xutbakat yi ne ca tonn ne: Kilifa gi, boo waxee loolu, yaa ngi nuy xas, nun itam.  Noonu Yeesu neeti leen: Yéen itam xutbakat yi, dingeen torox! Ndaxte dangeen di sëf nit ñi say yu diis, waaye dungeen nangoo laal sëf bi sax ak seen cati baaraam.  Dingeen torox, ndaxte yéena ngi tabax xabruy yonent, yi seeni maam reyoon.  Dangeen di seede noonu ne ànd ngeen ak li seen maam defoon, ndaxte ñoo rey yonent yi, yéen ngeen tabax xabru yi.  Looloo tax Yàlla mi xam lépp ne: Dinaa leen yónnee ay yonent ak ay ndaw. Ñenn ñi dinañu leen fitnaal, rey leen.  Kon nag Yàlla dina mbugal niti jamono jii ndax dereti yonent yi ñu tuur, ba àddina sosoo ak léegi,  la dale ca Abel ba ci Sakari, moom mi ñu rey ci diggante sarxalukaay bi ak bérab bu sell bi. Waaw, maa ngi leen koy wax, Yàlla dina mbugal niti jamono jii ndax loolu.  Yéen xutbakat yi, dingeen torox, ndaxte yéena yóbbu caabiy xam-xam; dugguleen ci, te ku ci bëgga dugg, ngeen tere ko ko.
Bi Yeesu génnee bérab boobu, Farisen ya ak xutbakat ya ëmbal ko mer te di ko seetlu ci fànn gu nekk,  di ko yeeru, bëgga këf waxam bu awul yoon.
Am it lu mat a taxaw-seetlu : jamono jooju Mbay Jaag doon jiite ndongo yi, fekkoon na mu bokk ci PAI, pàrti  marsist bu mag boobu  Majmuut Jóob sosoon te mu jiite woon yéngu-yéngu ya jiboon ca 1958 jëm 1960 (boroom paŋkàrt  ya) ba Afrig Sowu Jant gépp doon xeex ngir moom boppam, yewwiku ci nootaange bi ko Tubaab bi tegoon. Noonu Mbay Jaag bokkoon ci pàrti bu mag boobu. Dëgg la, PAI ag cëslaay gu ko daan dooleel la. Waaye, li am ba am moo di ne loolu taxul woon Mbay jiitaloon mébétu pàrteem ba tax koo fàtte njariñu askan wi.
Xew-xewu ‘’Mai 68’’ boobu amoon na solo ci dëgg-dëgg su ñu gise, ca ginnaaw ga, coppite yu baree-bari yi mu indi woon ci àddina sépp, rawati-na ci sunu Senegaal gii. Ndax ña doon jiite réew yi gisoon nañu ni mënatuñu woon doxale nañdaan doxale lu jiitu xew-xew yooyule. Moo taxoon Seŋoor mi amoon gis-gis lool ci wàllu politig, ci kaw it ay ndigali Pari, daldi sàkk pexe yu yees : teggi sañ-sañu benn pàrti doŋŋ(UPS), benn sàndikaa doŋŋ(CNTS), benn kurélu kàngaami iniwersite doŋŋ…  Tërëlin yu bees yoyu nag, xéyu ñu benn bés  ñu sotti : dem nañu ba atum 1974  ñuy door a nemmeeku naka la li ci ëpp doon matale.
Ndegam Mbay Jaag daa bokkoon ci pàrti politig, mënul woon a ñàkk am péete ci wàll woowu. Looloo taxoon, ba PAI amee ay jafe-jafe ci biiram  ndax ñàkk juboo ci yoon wi ñu waroon a wéyale xeex bi ngir indi demokaraasi ci réew mi, moom mu ànddoon ak ñi doon weddi seeni njiiti pàrti ca nañu daan doxale. Mënees na lim ñenn ci àndandoom yooyu : ndem-si-Yàlla ji Mbàbba Gise, ndem-si-Yàlla ji Elimaan Kan, ndem-si-Yàlla ji Baabakar Saane, Abdulaay Bàccili… Ñoomñooñu dañoo mujje génn PAI sos seen pàrti bopp (LD  – LD/MPT) akseeni ñoñ. Seen kurél gu bees googu nag, doon wéy, njëkk ci yoonu marsism laata ñuy yaatal, ubbil seen bunt ñeneenñu amul woon boobu gis-gisu àddina. Ñu raññeku woon nag lool ci biir liggéykat yi, rawati-na ci jàngalekat yeek fajkat yi. Noonu lañu leen doon jàppale ba ñu taxawal seeni sàndikaa. Liggéey boobu yépp nag, Mbay a nga woon ca biir te kenn daawu  ko woon jëkk ci lenn.
Mbay Jaag ak pàrteem, ñu raññeeku woon lañu ci xeex bi kujje gi doon xeex nguuru Abdu Juuf mi fi wuutu woon Seŋoor. Ñu àndoon ceek Ablaay Wàdd mi doonoon njiitu PDS ak kujje gi ci boppam.
Noonu la Ablaay Wàdd fexe woon ba toog ci jal bi, ca woteb atum 2000, ginnaaw yéngu-yéngu yu metti ya amoon  ca njeexitalu nguuru Abdu Juuf.  Pàrti Mbay Jaag bi  amoon ci taxawaay bu am solo. Moo tax it ñoo bokkandoo woon jiite réew mi ba ñu amee ndam ca woteb atum 2000 ba. Waaye yàggul dara ñu féewaloo seen biir : Ablaay Wàdd ak PDS jaar nii, waa LD jaar nee ba mu des Mbay Jaag ak ñenn ña mu àndaloon. Ñoom ñooñu gàddaay génn LD ba noppi des ak Wàdd ci nguur gi. Taxul ñu fekki  ko ci PDS, ndax dañoo sos ñoom it pàrti bu ñu moomal seen bopp (UFPE). Mbay Jaag moo jiite woonati fippu boobule, dem ca ba jeex. Ba taxoon na, ñu bare ci taskatu xibaar yi, ak ñu baree-bari ci askan wi doon ko ci ŋaññ, jàppoon ne daa jaayoon ngoram. Moom ci boppam, réeréewul woon mbir ni lu ni mel doon na ko ci fekk, teewul mu amoon fitu jàkkaarlook ñépp, taxaw fi mu taxaw. Noonu la ko Ablaay Wàdd woowe ci wetam, boole ko ci njiiti Màkkaanu Njiitu-réew mi. Mu def fa liggéey bu am solo, su nu sukkandikoo ci seedey ña mu fa doon liggéeyandool.
Ku Yàlla defoon nga bokkoon liggéey ak moom ci jamono yooyu, te fekk nga jotoon a xam ku mu doon dëgg, dinga mën seede it ni, genn coppite gu yées feeñul woon ci moom. Moomoon boppam, amoon xalaati boppam.
Fulla, faayda ak ñàkk caaxaan ñoo ko mas a màndargaal. Mu nekkoon ku xareñ, nangu liggéey, bañpar-parloo, di fexe di yemale ñépp saa su ne. Looloo waraloon ñu bare ci béréb bu kawe boobule daan ko laale bant bu gudd. Jikkoom jooju, ñépp raññe woon ko ci moom (nga bëgg ko walla nga bañkoo bëgg), moo ko mayoon mu doon jiite,  ñaari ayu-bés yu ne, ndajem-kàngam yi doon xelal Njiitu Réew mi. Mu doon nag jaarale lépp yoon. Kenn mësu ko ca woon a sosal  lenn walla doon am lenn lu mu ko ca doon yabe. Wax dëgg, dañko ca daan gën a naw.
Nit kooku moo doon Mbay Jaag, ci liñci xam. Ku bëggoon réewam, jébbalu ci Senegaal gi mu doon xeexal, di ko liggéeyal saa su ne, ba bés  ba mu sàngujee suuf. Tey, wéetal nanu.
Di ko jaale ay mbokkam, ay xaritam, ay àndandoom, di ko jaale  Senegaal gépp.
Yàlla na suuf woyof ci kowam, Yàlla na ko Sunu Boroom yërëm te xaaree ko àjjana.
Tofo ci Antonio Gutieres,  Sekerteer Seneraalu  Mbootaayu xeet yi, di ko xelal ci lépp lu aju ci aar faagaagal aw xeet.
Asalaamu aleykum wa raxmatulaayi ta alaa wa barakaatówoo !
Yéen Kilifa yu tedd yi,
Yéen ñi fi teew ñépp, góor ak jigéen, mag ak ndaw
Nuyu naa leen, kenn ku ci nekk ci turam ak santam, di leen sargal.
Janook yéen tey di yëkkati samay kàddu ci béréb bu tedd bii te sell, lu am solo la te maak Yàlla rekk a xam ni ma ci bége, ni ma ci ame bànneex !
Fàww sama yaram daw ndax 20 at a ngi yëkkatiwuma kàddu jëmale ko ci askanu dëkk bii sama maam Siidi Buri Jeŋ sos te sama waajur Ibraayima Jeŋ cosaanoo fi. Siidi Buri Jeŋ, Ibraayima Jeŋ, yal na Yàlla yokk seen leer.
Jamono ja ma nekkee Sekerteer seneraalu komisiyoŋ internasiyonaalu sirist yi  ñëw naa teewesi fi ubbiteg dispañseer.   Du woon man rekk, sax, ndax ay doomi-dëkk bee mànkoo woon tabax ko, ñu bare ci ñoom doon i kilifa yu féete woon bitim-réew, moo xam Itali la mbaa Gaboŋ walla feneen.
Noonu lanu lëkkaloo tamit ak doomi Tayba yi nekk ci biir réew mi, di ay kilifa, ngir tabax benn liise ci dëkk bi, mu xettali gone yi, yokk seen xam-xam, tax ñu gën a yaru.
Fan yee ñu génn rekk lanu ànd nun ñépp gunge ca këram gu mujj sama mag Muxamadu Mustafaa Jeŋ, doon it kilifa diine, boroom xam-xam. Royukaay la woon ba tax ñu jagleel ko bésu tey bii waaye li ci gën a daw yaram, ndeysaan, moo di ne maak moom yaakaaroon nanu ne dinan gise ci siyaare ren bii.
Maa ngi fàttaliku sama ndaje mu njëkk ak Tafsir Mustafaa Caam, kàddu ya mu yëkkati woon jëmale leen ci Ceerno Seydu Nuuru Taal, naan : Bu waa Senegaal xamoon kan mooy Ceerno Seydu, dinañ koy seeti bés bu ne.
Tafsir Mustafaa fonkoon na lool Xalifa Muxamed Ñas nga xam ne kàngam la woon ci tariixa tijaaniya !
Man miiy wax ak yéen, ci atum 1958 laa njëkk joxante loxook Xalifa Ñaseen bi ca Awani Maalig Si bu Ndakaaru, am ci bànneex bu jéggi dayo.
Maa ngi fàttaliku Baay Xalifa, keroog cig  haal gu metti , won nanu ni Yonent Yàlla Muxamed (Sala laawu aleyi wa salama) daan doxale !
Su ma doon lim kilifa diine yeek niti Yàlla yu baax yi  ma mas a toogal, dinaa tudd  Sériñ  Séex Mbàkke Gaynde Fatma, Séex Al Islaam Àllaaji Ibraayima Ñas, Àllaaji Abdul Asiis Si Dabaax, Sëriñ  Mañsuur Si Boroom Daara ji, Ceerno Muntaaxa Taal, Séex Buu Kunta Njaasaan, Séex Tiijaan Si Al-Maxtum.
Mënumaa lim ñépp ndax niñ koy waxe ku lim juum ! Li am solo mooy fàttali leen ne kilifa yooyu yépp, ba ci Kardinaal Yaasent Càndum, ay géeji xam-xam lañu woon ci man, lu ne laa jàng ci ñoom.
Li taxoon Senegaal am doole ci jamono jooju moo di ne xàjj-ak-seen amu fi woon, réew mi doonoon menn jëmm kott waaye teewul ku nekk mel ni nga mel, féete fi nga féete, kenn xatalu fi sa moroom, daan nga dugg ci kër kii ne la yilimaan la, keneen ne la làbbe la te fekk na moonte ñaar ñooñoo bokk ndey bokk baay !
Senegaal a ngoog, ñi fi sos tariixa yi, di ay jullit di ay Sufi yu mag  ñépp nangul leen seenug bëgg jàmm !
Nun nag, danuy ndamoo loolu fépp fu nu dem ci àddina si. Seetoo ngoog boo xam ne bu nu janook moom dunu sëgg !
Bindoon naab bataaxal ñeel askanu réew mi, ci weeru suweŋ 2018, doon ci fàttali ne maa ngi màgge ci keppaaru Kilifa gii di Seydu Nuuru Taal mi gëmoon lool ne julliti Senegaal yeek kerceen yi waruñoo nangu ku leen féewale, foo ko fekkaan mu ngi leen ñaax ci waxtaan ba déggoo, ànd doon benn. Li ñu tudde ci nasaraan ‘’Dialogue islamo-chrétien’’ du leneen. Ci sama jaar-jaar ba tey, ameel naa yit njukkal Sëriñ Séex Mbàkke Gaynde Faatma, nit ku baax te bëggoon réewam. Moom daal, ci kilifa diiney Senegaal yépp laa géeju ba wóolu sama bopp, dem ba am fitu dajale kilifa diiney àddina sépp, ñu toog weccoo xalaat ! Muy  Rabeŋ  bi di Yilimaan bi mbaa Eweg bi walla dig kilifa ci diine Budist  yi, ñoom ñépp a daje, sottante xel ngir fàq ñaawteef yi mën a lor doomu-aadama fépp ci àddina si. Ndaje moomu, maa ngi ko njëkkoon a woote ca Fees, dëkku diine bu nekk ca Marog, toftal ca yeneen ca Terewiso (Itali), Wasiŋton (Amerig), Amaan (Sordani), Adis-Abeba (Ecópi) ak Bankoog ca Taylànd. Li ëppoon solo ci ndaje yooyu yépp moo doon ni du fenn fuñ ci yëkkatiy kàddu yu rafet yem ci, dañoo tëral ca Fees ay pexe ngir lépp lu mu laaj ñu def ko. Naalu Fees boobu, Njiitu Mbootaayu Xeet yee taxawal ag kurél ñeel ko ci 17u fan ci weeru sulet 2017 ca New York.
Gëm naa ne ndam li nu am ci ndaje yu mag yooyu dara waralu ko lu-dul li ma cosaanoo ci réewum Àllaaji Umarul Fuutiyu Taal, Séex Amadu Bàmba Mbàkke Xaadimu Rasuul, Mawdo Maalig Si, Yaasent Càndum ak ñoom seen. Kilifa yooyu ma tudd, danoo war a taxaw temm ngir sàmm seen ndono.
Yéen Kilifa yu tedd yi,
Yéen sang yi, góor ak jigéen,
Ci jamono coppite yu mag lanu nekk tey. Ay coppite yu ñeel nekkin ak dundinu askan wi. Mu ngi dooree ci càkkeef gi waaye mënees na cee lim tamit  :
Nguuri àddina yépp nangu nañ tey ni doonte sax nun ñépp ci genn gaal gi lanu nekk, gàllankoor yi bare nañ lool te bi ci yées mooy li doom-aadama yi wegantewul.
Ñun ñépp a war a taxaw, booloo ngir sàmmoonteek àqi doomu- aadama. Bu nu ko deful, balaa yàgg nu réccu ko !
Tey jii ci diiwaanu Sayel gi nu bokk, jafe-jafe yi Mali, Burkinaa- Faaso ak Niseer nekke jéggi nañ dayo !
Ñàkk kaaraange, bóom, siif ak xeeti rey yi nu fay gis, war naa tax ñépp joxante loxo doon benn, fexe ba ñaawteef yooyu bañ a law ci réew yi leen séq, rawatina nag Senegaal !
War nanuy sédd ëllëg tey fagaru ba kenn dunu bett. Looloo ngi war a tàmbalee ci kilifay gox yi ndax ay kilifa yu am baat lañu, jege lool askan wi, askan wi yit jox leen seen gëdd, déggal leen.
Waaye mbir mi moom, nun népp la war a soxal, war nanoo jànkoonteek ñi tudde seen ay Yilimaan tey jël Al Xuraan di ko firee neneen !
Su nu bëggee daan sàmbaa-bóoy yiy mbubboo sunu diine ji, fàww daaray nguur geek daara cosaan yi bokk ci xeex bi. Waaye warees na fexe tamit ba ndóol gi wàññiku ndax kat, nit ku dëkke fàndeek dëñe, xel mi day neex a këf, mu neex a yóbbaale !
Yow Xalifu njabootu ku tedd kii di Tafsiir Mustafaa Caam, ni ma xame sag fonk njàngalem diine ak jikko yu sell yi mu làmboo, mu di jàmmoo, bëgganteek dimbalante, wòor na ma ni dinga wéyal li fi say maam bàyyi, mu doon cëslaay ci réew mépp, rawatina ci xaley Tayba yi, ñu ciy roy, ba mën a mucc ci pexey sàmbaa-bóoy yi !
Abdu Juuf, Njiitu-réew mi fi woon, daan nay faral di wax ne Amul lu gën jàmm, ndax jàmm ci la lépp xaj.  Kon jàmm, moomeelu askan yépp la, ñépp la soxal, nekkul lu ñu jagleel wenn xeet kese, mbaa jenn aada !
Sama xarit, sama doomu-ndey, boroom xam-xam ba, Seex Abdalaa Ben Beyaa, njiitu kuréel giy sàkku jàmm, nekkoon tofo ci Njiitu-réewum Gànnaar ca jamonoy Maxtaar-Uld Dadaa, daan na ma wax ni : War nanoo aar, fonk sunug njullite, roy ci njànglem Yonent Yàlla Muxamed (Salla-laawu-aleyi-wa salama) ba dunu lor ñeneen. Ni ko sunu mbokki araab yiy waxe : La daraar walaa diraar !
Looloo war a tax nit kiy moytoo jiital xeetam, moo xam Pulaar la, walla Wolof, mbaa Mankaañ, Basari, Sóninke, Séeréer walla Joolaa, bumu jiital tamit diineem… Moom daal, na nekk ñépp, na nekk doomu-Senegaal doŋŋ ! Noonu rekk lay mën a tabaxe loo xam ni day indi jàmm ñeel ñépp, te it ñépp bokk ko !
Wànte fésal lu kenn ku ne doon, fàttee bàyyi xel ci li nu boole, réerook fitna lay jur.
Foo dem ci àddina si, li tax askan way déggoo, nekk ci jàmm, du leneen lu-dul nangoo wute, muñalanteek fonkante.
Duma daaneel te sànniwuma ñaari baat ci mbirum taalibe yi ak li ci laxasu lépp tey gàkkal turu daara ci boppam. Samay xarit, Mamadu Wan, Njiitu kurél giy aar, di ñoŋal àq ak yelleefi tuut-tànk yi, ak Mamadu Njaay Daara, ñu ngi def liggéey bu mucc ayib ci mbir moomu nga xam ne lu jafee lijjanti la !
Ni ko Mamadu Wan waxee te muy dëgg, Ñépp xam nañ tey ni ñoo ngi metital gone yi ci yenn daara yi, jot na léegi nguur gi jël ay matuwaay ngir dakkal lu ni mel.
Cig kayitu-saytu bu Human Rights Watch siiwal ci atum 2019, biral ci ne yoon waruta seetaan yenn jàngalekati daara yi ñuy def lu leen neex.
Rafetlu naa lool taxawaayu yenn àttekat yi. Ñoom ñoo ngi def seen liggéey, ndax bu yenn wayjur yi bañee yóbbu jàngalekat yooyu ci yoon, du tee ñu topp leen, def seen lànket ba am sax ñu bare ñuñ ci teg i daan  ngir aar  xale yi, ñuy góor mbaa ñuy  jigéen !
Nguuru Senegaal,  ci ndigalu Njiitu-réew mi Maki Sàll, def na ci jéego yu am solo waaye ba léegi njaw des naw xambin ! Lu aju ci yalwaan gi, Njiitu-réew mi biralaat na taxawaayam ak bëgg-bëggam ngir xale joge ci mbedd mi. Ngir doxal loolu nag, ci nguur gi la aju, waaye  tamit sunu wareef la nun népp ñu taxaw ci mbir mi ndax lu mën a nekk la !  Ndax fii ci Tayba, xale yi nekk ci daaray  Al xuraan  yi,  kenn loru leen, kenn jëfandikoowu leen,  te noonu la war a deme ci pépp ruq-ruqaat bu daara nekk ci réew mi.
Xam nañ ni sunu digi réew yi fattuñu, dañoo yaraax ba nga xam ni fu waay jaar walla jóge mën a dugg feneen fi, kon fàww njiiti réewi Sayel yi, diisoo wut pexe ci mbir moomu.
Gànnaaw 30 at bi nu tëralee déggoo gi ci Àq ak yelleefi xale yi, waratunoo nangu toog di seetaan ñaawteef ak yenn lor yiy tegu ci ñoom ci sunu biir dëkk yeek yenn diiwaan yi.
Nee nañu mbey ci sa wewum tànk, kon fàww kilifa diine yi bokk genn kàddu ngir kenn bañatee lor sunuy doom ak sunuy sët !
Yàlla na Jàmm yàgg ci Senegaal !
Gannaaw loolu Boroom bi tànn na yeneen juróom ñaar fukki taalibe ak ñaar, yebal leen, ñu ànd ñaar ak ñaar, jiituji ko ca dëkk yépp ak ca bérab yépp, ya mu naroona dem moom ci boppam.  Mu ne leen: Ngóob mi yaatu na, waaye liggéeykat yi barewuñu. Ñaanleen nag Boroom ngóob mi, mu yebal ay liggéeykat, ñu góob toolam.  Demleen! Maa ngi leen di yónni, mel ni ay mbote ci biir ay bukki.  Buleen yor xaalis walla mbuus walla ay dàll. Buleen nuyu kenn ci yoon wi.
Kër gu ngeen mana dugg, nangeen jëkk ne: Na jàmm wàcc ci kër gi.  Bu fa nitu jàmm nekkee, seen yéene dina ko indil jàmm. Lu ko moy, seen yéene dina délsi ci yéen.  Dal-leen ca kër googa, tey lekk ak a naan lu ñu leen di jox, ndaxte liggéeykat yelloo na jot peyam. Buleen dem nag kër ak kër.
Dëkk bu ngeen mana dugg, te waa dëkk ba teeru leen, lu ñu leen jox, lekkleen ko.  Nangeen wéral jaragi dëkk ba, te ngeen ne leen: Nguuru Yàlla jegesi na leen.  Waaye bu ngeen duggee ci dëkk te teeruwuñu leen, demleen ca mbedd ya te ne leen:  Seen pëndu dëkk, bi taq ci sunuy tànk sax, noo ngi koy faxas, ngir seede leen seen réer. Waaye nag xamleen ne nguuru Yàlla jegesi na.  Maa ngi leen koy wax, bu bés baa, waa Sodom ñooy tane dëkk boobu.
Dingeen torox, yéen waa Korasin ak waa Betsayda, ndaxte kéemaan yi ma def ci yéen, bu ñu leen defoon ci dëkku Tir walla ci dëkku Sidon, kon tuub nañu seeni bàkkaar bu yàgg, xëppoo dóom, sol saaku.  Moona ca bés pénc ba, Tir ak Sidon ñoo leen di tane.  Te yaw dëkku Kapernawum, ndax dees na la yékkati bu kawe? Déedéet, dees na la daane bu suufe.
Ku leen déglu, déglu na ma; ku leen bañ, bañ na ma. Te ku ma bañ, bañ na ki ma yónni.
Juróom ñaar fukki taalibe yi ak ñaar délsi, fees ak mbég te naan: Boroom bi, rab yi sax déggal nañu nu ndax sa tur.  Yeesu ne leen: Maa ngi doon séen Seytaane wàcce asamaan ni sawaras melax.  Gis ngeen, jox naa leen sañ-sañu joggi ci jaan yi ak ci jiit yi, daan dooley bañaale bi, te dara du leen mana gaañ.  Moona li leen rab yi déggal, bumu tax ngeen bég, waaye bégleen ndax li ñu bind seen tur ci asamaan.
Ca saa soosu Xel mu Sell mi feesal Yeesu ak mbég, mu daldi ne: Yaw Baay, Boroom asamaan ak suuf, maa ngi lay sant ci li nga nëbb yëf yii ñi am xam-xam ak ñi am xel, te xamal leen gone yi. Waaw, Baay, ndaxte looloo la neex.  Yeesu teg ca ne: Sama Baay jébbal na ma lépp, te kenn manula xam, man Doom ji, maay kan, ku dul Baay bi; kenn manula xam it kan mooy Baay bi, ku dul man Doom ji, ak ku ma ko bëgga xamal.
Gannaaw bi mu waxee loolu, Yeesu walbatiku ca taalibe ya ne leen ñoom rekk: Ñi seeni bët di gis li ngeen di gis, am nañu mbég.  Ndaxte maa ngi leen koy wax, yonent yu bare ak buur yu bare bëggoon nañoo gis li ngeen di gis, waaye gisuñu ko, te dégg li ngeen di dégg, waaye dégguñu ko.
Noonu benn xutbakat daldi jóg, ngir fexee fiir Yeesu ne ko: Kilifa gi, lan laa wara def, ba am dund gu dul jeex?  Yeesu ne ko: Lu ñu bind ci yoonu Musaa? Lan nga ciy jàng?  Nit ka ne ko: Nanga bëgg Yàlla sa Boroom ak sa xol bépp ak sa bakkan bépp, sa kàttan gépp ak sa xel mépp, te it: Nanga bëgg sa moroom, ni nga bëgge sa bopp.  Yeesu ne ko nag: Li nga wax dëgg la. Boo defee loolu, dinga dund ba fàww.  Waaye xutbakat ba bëggoona am aw lay, ne Yeesu: Kan mooy sama moroom nag?
Yeesu ne ko: Dafa amoon nit ku jóge woon Yerusalem, jëm Yeriko. Ay sàcc dogale ko, futti ko, dóor ko ba muy bëgga dee, dem bàyyi ko fa.  Faf ab sarxalkat jaar ca yoon wa, séen nit ka, teggi.  Benn waay it bu soqikoo ci giiru Lewi, aw ca bérab booba, séen waa ja, teggi.  Waaye benn waay bu dëkk Samari bu doon tukki, ñëw ba jege waa ja, gis ko, yërëm ko.  Noonu mu ñëw, sotti diw ak biiñ ca gaañu-gaañu ya, lëmës ko. Gannaaw loolu mu teg ko ci mbaamam, yóbbu ko ci fanaanukaay, di ko topptoo.  Bi bët setee, mu génne ñaari poseti xaalisa, jox ko boroom kër ga ne ko: Nanga topptoo nit kooku. Bés bu ma fi jaaraatee, dinaa la fey, man ci sama bopp, lépp loo ci dolli ci xaalis.
Yeesu teg ca ne: Lu ciy sa xalaat? Kan ci ñett ñooñu moo jëfe ni kuy jëf jëme ci moroomam, ba ñu gisee nit, ka sàcc ya dogale woon?  Xutbakat ba ne ko: Xanaa ki ko won yërmandeem. Yeesu ne ko nag: Demal tey def ni moom.
Bi Yeesu ak ay taalibeem nekkee ci yoon wi, mu dugg ci benn dëkk, fekk fa jigéen ju tudd Màrt, ganale ko.  Màrt nag amoon rakk ju tudd Maryaama, ma nga toog ci tànki Boroom bi, di déglu ay kàddoom.  Fekk Màrt jàpp lool ca waañ wa. Noonu mu ñëw ci wetu Yeesu ne ko: Boroom bi, doo ci wax dara, boo gisee sama rakk ji bàyyi ma ak liggéey bi yépp? Ne ko mu jàpple ma.  Boroom bi ne ko: Màrt, Màrt, yu baree ngi fees sa xol, nga am ay téq-téq ndax loolu.  Moona de, lenn rekk a am solo. Maryaama dafa tànn cér bi gën, te kenn du ko nangu ci moom.
Noonu Yeesu fees ak Xel mu Sell mi, jóge dexu Yurdan.  Xelum Yàlla mi yóbbu ko ca màndiŋ ma, mu nekk fa ñeent fukki fan, jànkoonte ak fiiri Seytaane. Lekkul woon dara ci fan yooya, te gannaaw gi mu xiif.
Noonu Seytaane ne ko: Boo dee Doomu Yàlla, santal doj wii mu nekk mburu.  Yeesu ne ko: Mbind mi nee na: Nit du dunde mburu rekk.
Seytaane yóbbu na ko fu kawe. Ci xef ak xippi mu won ko réewi àddina sépp,  ne ko: Dinaa la jox bépp sañ-sañu nguur yii ak seen ndam ndaxte jébbal nañu ma ko, te ku ma soob laa koy jox.  Kon boo ma màggalee, dinga moom lépp.  Yeesu ne ko: Mbind mi nee na: Nanga màggal Yàlla sa Boroom te jaamu ko moom rekk.
Seytaane yóbbu na ko Yerusalem, teg ko ca njobbaxtalu kër Yàlla ga ne ko: Boo dee Doomu Yàlla, tëbal jëm ci suuf,  ndaxte Mbind mi nee na:
Yeesu ne ko: Bind nañu ne: Bul diiŋat Yàlla, sa Boroom.
Bi mu ko lalalee fiiram yi mu am yépp, Seytaane daldi sore Yeesu, di xaar yeneen jamono.
Yeesu dellu diiwaanu Galile, fees ak dooley Xelum Yàlla, te turam siiw ca diiwaan booba bépp.  Muy jàngle ca seeni jàngu, te ñépp di ko tagg.
Yeesu dem Nasaret fa mu yaroo, te ca bésub noflaay ba, mu dugg ca jàngu ba, ni mu ko daan defe. Noonu mu taxaw ngir jàngal mbooloo mi.  Ñu jox ko téereb yonent Yàlla Esayi. Bi mu ko ubbee, mu gis bérab, ba ñu bind aaya yii:
Bi mu jàngee aaya yooyu ba noppi, mu ub téere bi, delloo ko ki koy denc, toog. Ñépp ña nekkoon ca jàngu ba dékk koy bët.  Noonu mu daldi ne: Tey jii, loolu Mbind mi wax mat na, bi ngeen koy déglu.  Ñépp di seede lu rafet ci Yeesu, di waaru ci wax ju neex, ji mu doon yégle, ñu naan: Ndax kii du doomu Yuusufa?  Mu daldi leen ne: Xam naa ne dingeen ma ne: Fajkat bi, fajal sa bopp. Yég nanu li xew Kapernawum, defal lu ni mel fii ci réew mi nga dëkk.  Mu tegaat ca ne: Ci dëgg maa ngi leen koy wax, ab yonent kenn du ko teral ca réewam.  Ci dëgg maa ngi leen koy wax, ca jamonoy Ilyaas, bi mu tawul lu mat ñetti at ak genn-wàll, te xiif bu metti am ca réew mépp, amoon na ca Israyil jigéen yu bare yu seen jëkkër faatu.  Moona Yàlla yónniwul Ilyaas ci kenn ci ñoom, waaye mu yebal ko ci jigéen ju jëkkëram faatu, ju dëkk Sarebta, ca wetu Sidon.  Te it amoon na ca Israyil, ca jamonoy yonent Yàlla Alyaasa, ay nit ñu bare ñu gaana. Waaye fajul ci kenn ku dul Naamaan, mi dëkkoon réewu Siri.
Bi ñu déggee wax yooya, ñépp ña nekkoon ca jàngu ba daldi fees ak mer.  Noonu ñu jóg, génne ko dëkk ba, yóbbu ko ca mbartalum tund, wa ñu sanc seen dëkk, ngir bëmëx ko ci suuf.  Waaye moom mu jaar ci seen biir, dem yoonam.
Gannaaw loolu Yeesu dem Kapernawum, ab dëkk ca diiwaanu Galile.  Mu jàngal leen ca bésub noflaay ba, ñu waaru ca njàngleem, ndaxte dafa wax ak sañ-sañ.  Noonu am na ci jàngu bi nit ku rab jàpp. Mu daldi xaacu ne:  Moo! Yaw Yeesum Nasaret, loo nuy fexeel? Ndax dangaa ñëw ngir alag nu? Xam naa la, yaa di Aji Sell ji jóge ci Yàlla!  Waaye Yeesu gëdd ko naan: Noppil te génn ci moom! Noonu rab wi daaneel nit ki ci suuf ci kanam ñépp, daldi génn ci moom te gaañu ko.
Bi loolu amee ñépp waaru, ñuy waxante ci seen biir naan: Céy jii wax! Ci sañ-sañ ak doole lay sant rab yi, ñu daldi génn.  Noonu turam siiw ca diiwaan bépp.
Bi mu jógee ci jàngu bi, Yeesu dafa dem kër Simoŋ. Gorob Simoŋ bu jigéen dafa feebar, ba yaram wi tàng lool. Ñu ñaan Yeesu, mu dimbali leen ci.  Mu randusi, tiim ko, gëdd tàngoor wi, mu dem. Noonu tàngoor wi wàcc, soxna si jóg ca saa sa, di leen topptoo.
Bi jant sowee, ñu indil Yeesu ñi wopp ñépp ak ay jàngoro yu wuute. Kenn ku nekk mu teg la loxo, wéral la.  Te it ay rab di génn ca nit ña te di yuuxu naan: Yaay Doomu Yàlla! Noonu mu gëdd leen, te mayu leen, ñu wax dara, ndaxte xam nañu ne mooy Almasi bi.
Ca njël gu jëkk Yeesu génn, dem ca bérab bu wéet. Mbooloo ma di ko seet. Bi ñu ko gisee, ñu koy wuta téye, ngir bañ mu dem.  Mu ne leen: Damaa wara dem ci yeneen dëkk yi, ngir yégle xibaaru jàmm bi ci nguuru Yàlla, ndaxte looloo tax ñu yónni ma.  Noonu mu dem di waare ca jàngu ya ca réewu Yawut ya.
Tooñ, torox, goreedi ak ñàkk fulla weesuwul ñuy woyal Lat-Joor ci tóojug estati bu Faidherbe… (Usmaan Sémbéen)
Ginnaaw mbasum Covid-19 bi, mel na ne àddina saa ngiy jànkonteel ak meneen xeetu mbas : fippu. Dafa di, géejug mer gi juddoo ci bóomug George Floyd baa ngiy wéy di gandeer àddina sépp. Coow laa ngi ne kurr, tëwa jeex. Nit ñi yematuñ rekk ci di kaas, ñaxtook a xeexal àqi nit ku ñuul. Seen mébét mooy dekkil darajaam, yékkati fullaam ji nit ku weex joggi woon, teggi tuumay xayadi ak matadi yi nootkat yi daan taafantoo, di ko teg ci seen i der ngir moom leen. Moo tax, jamono jii, fépp foo dem ci àddina si, ñaxtukat yaa ngi fay xotti nataali nootkat yu démb yaak yu tey yi, di rajaxe bépp nittabaxon biy jëmmal njaam ak nooteel ñeel nit ku ñuul, walla kilifteefug nit ku weex ci kowam. Naka noonu, Senegaal itam, mbasum fippu mi agsi na fi, te nittabaxonub Faidherbe bi nekk Ndar mooy góom bi askan wi bëgg a faj.
Gaawu bii weesu, takk-der yi jàppoon nañ 4i ndaw yu bokk cig kurél gu tudd Fàww nu daaneel Faidherbe ci sababu ndaje miñ bëggoon a amal ak taskati xibaar yi. Waaye pólis mujje na leen bàyyi. Mébétu kurél googu, nag, ak ñiy sàkku ñu sempi nittabaxon bu Faidherbe bi, mooy ñu jële ci réew mi lépp luy màndargaal njaam ak nootaange. Bu dee ci wàllu Faidherbe, nee ñu nittabaxonam day jëmmal nootaangeb Farãs ci kow Senegaal ak lépp li ci aju ci xeebeel, toroxtaange ak coxorteb Tubaab bi, ñeel sunuy maam ak sunu bañkati démb ya. Rax-ci-dolli, mbedd yi, yoon yi ak béréb yees tudde ay nootkat ak i doxandéem day firndeel ne, ba tey jii, moomagunu sunu bopp.
Ñiy layal Faidherbe, di bañ ñu sempi nittabaxonam ca Ndar, dañ naan, ak lu ci mënti am, ngóor si am na lu mu defal réew mi : teg na fiy raay, xotti fiy tali, indi fiy jumtukaayi xarala, tabax fi jéggiwaay (pont), dàq naar yi sonaloon waalo-waalo yi, boole nguuraan yi (royaumes), def leen am réew, muy Senegaalu tey, añs. Waaye, kan mooy Faidherbe ci boppam ak lan la def ba tax ñu singali ko, di ko tam dëmm ?
Cib gàttal, Faidherbe mi ngi juddu 3eelu fan ci weeru Suwye 1818. Laata muy ñëw Senegaal, Alséri la ko caytug nootaange gu Farãs njëkk a yabal ngir mu tàggatu fab diir. Bam fa nekkee, lépp luy ñaawtéef bu xel xalaatul def na ko fa laata muy tuursi sunu deretu maam ya. Dafa teer Alséri, yàggul dara, mu tàmbalee xoqtal ak a rey askan wa. Loolu lay biral ci bataaxal bum yónnee yaayam, di ndamu, naan ko ca :  …yàq naa yaxeet dëkkub lëmm bu taaru woon lool, ak i toolam. Ma yàqaale 200i kër ya fa nekkoon, tiital waa dëkk ba yépp, ñu daldi jébbalusi ci man, tey.
Bi mu ñëwee Senegaal itam, lenn rekk a nekkoon itteem : fexe ba saxal nguur ak kilifteefug Farãs ci réewi Afrig yi, rawatina fii ci Senegaal. Loolu, nag, jaraloon na ko lu nekk. Ci as-tuut lin jukkee ci téere ak seedey ma-mboor yi ak ñi xam démb, limees na ci xeeti ñaawtéef ak jëf ju saltee salte yim def ci réew mi.
Faidherbe rey na fiy buur, taal i dëkk yu dul jeex. Nangu na fiy suufi jàmbur, taal i tool. Bóom nay sëriñ ak i imaam, lakk seen i téere. Siif na fiy janq, siiflu ay xale yu jigéen. Ténjloo na fiy soxna, jirimloo ay ndaw. Toroxal na jigéen, suufeel mag. Xeex na góori Yàlla yi, gàddaayloo kàngam yi. Sàcc na alalu réew mi, nasaxal koom-koom gi… Li ci gën a doy waar mooy ne, Faidherbe, daawul yabal ay soldaar rekk yem ci, dafa daan teewe loolu lépp, di reetaan, di ci bànneexu.
Maanaam, lépp luy tax am réew di naw boppam ak cëslaay gi mu war a sukkandiku ngir tabax ëllëgam ak naataangeem, Faidherbe da koo dëggati, yàqati ko ba mu yàqu yaxeet. Rax-ci-dolli, naalub xayadi bi Farãs laloon ngir xeebloo nu sunu aada ak sunu cosaan, Faidherbe moo ko njëkk a jëmmal. Ndege, Faidherbe mooy ki sos  Ecole des otages , daan fa yóbbu doomi Buur yeek doomi boroom daraja yi ak njiiti gox yeek dëkk-dëkkaan yi. Li mu ko dugge woon mooy jàngal leen aada ak cosaanu Farãs, fàtteloo leen seen yosi maam, xeebloo leen seen juddu. Kon, bokk na ci ñi nasaxal sunuy aada, xayadiloo sunuy ndaw. Waxatun dara, mu wax ñeel nit ku ñuul, ne :  li seen yuur yi tuuti moo tax nit ñu ñuul ñi xayadi. Looloo sabab seenub xayadi.  Moom, nag, ci anam bu metti la génne àddina.
Dikkaloon na ko lafañ ak ñàkkug nelaw gu tar, li ko dale atum 1875 ba ni muy deewe. Mu mel ni mbugalub Yàllaa wàccoon ci kowam ci kow suuf laata mu fekki bu allaaxira ba. Ndege, ba muy nekk Alséri, Faidherbe mës na daanu ci walum ndox mu galaase, ca tangori Djurdjura ya. Ca la jële gaañ-gaañ yu metti ak feebar bi koy mujje yóbbu ci atum 1889. Feebar na diirub 14i at. ( ?)  Muy ame ay kiriis yu mettee metti. Moom kay, Faidherbe yàgg na ci lalub sukkuraat. Waaye, taxul nit ñi fàtte ñaawtéef yi mu def yépp, te njeexital yi jur ay rëq-rëq ci yokkute réew mi.
Usmaan Sémbeen bokk na ci ñi njëkkoon a wax ni nan fi jële nittabaxon bi, te soppi turi mbedd yin jox ay nootkat. Bindoon na sax Léwopool Sedaar Seŋoor ab bataaxal, ci atum 1978, naan ko ca :
Tooñ, torox, goreedi ak ñàkk fulla weesuwul ñuy woyal Lat-Joor ci tóojug nittabaxonu Faidherbe. Lan rekk moo tax, cim réew mees wax ni moom na boppam, li ko dale Ndar ba Sigicoor, jaare ko Cees, Ndakaaru, Tëngéej, Kawlax, añs., ñu fay sargal nootkati démb yeek yu tey yi, di leen tudde ay mbedd, ay yoon, ay tali, ay pénc ak yeneeni béréb ? Xanaa réew mi amul ay jàmbaar, góor ak jigéen, yu yeyoo nu tudde leen sunuy liise, sunuy kolees, sunuy tiyaatar, sunuy iniwérsite walla mbedd yeek yoon yi ?
Waaye, Seŋoor faalewu ko woon ndax, benn, ndawal Farãs la woon, ñaar dafa wegoon Faidherbe, nawoon ko lool ba koy wax ciy mbindam. Waaye, bu yoon jeexul, waaxusil du jeex. Tey, ay Usmaan Sémbéen yu baree ngi taxaw temm, fas yéene jaay seen bakkan ngir ñu jële Ndar nittabaxonu Faidherbe bi. Muy ndaw ñi, way-moomeel yi, kilifay aada yi, imaam yi ak ñenn ci politiseŋ yi, ñépp a ngi naan :  Fàww Faidherbe daanu !
Fan yii, coowal ECO baa ngi mel ni tànnbéeru dëmm, rëb ba nga ne lii lum doon. Bi Emmanuel Macron ak Alassane Ouattara defee seen yégle bi ba léegi, ku nekk a ngi àddu ci mbir mi. Jàppal ECO fii, bàyyil ECO fee. Muy taskati xibaar yi, politiseŋ yi (rawati-na kujje yi), way-moomeel yi, koomtukat yi ak yeneen xeeti gëstukat ak xeltukat yi, ñépp a ame ECO bi. Li ëpp ci xalaati nit ñi mooy ne ECO bi ak CFA bi kiif-kiif lañu, ñoo yem kepp. Waaye, kii di Séex Tiijaan Jéey, bokk ci kurélu Enda Cacid jàpp na ni, méngale googu ñuy méngale ECO bi ak CFA bi njuumte lu réy a réy la. Bees sukkandikoo ciy waxam, ndege, ECO dafa am, ECO tamit am. Ci weneen waxin, dafa am ECO bu CEDEAO ak ECO bu UEMOA. Loolu lay leeral ci kàddu yii Paap Aali Jàllo bu DEFU WAXU tekki ci wolof.
Lii la Jéey wax ci nasaraan :
Bi Alassane Ouattara ak Macron siiwale liñ naal ñeel ECO biñ wax ne mooy wuutu CFA bi ci atum 2020 ba léegi, coow li bare na lool. Mu am ay lënt-lënt yu bare yiy jur réer ak réeroo ñeel naalub ECO bi. Dara waralu ko nag, lu-dul ne ñu bare dañ réere lenn mbir : ECO bi CEDEAO di togg li ko dale atum 2000 ba tey, bokkul ak ECO bi UEMOA bëgg amal. Kon, ñoo ngi jaawale ñaari weccit yu bokkul doonte réewi UEMOA yi bokk nañ ci CEDEAO ak naalub ECO bim sumboon. Ma bëggoon cee indiy leeral yu am solo ndeem bëgg nanoo sàmm naalub bennale wecciti réewi CEDEAO yi, te muy ECO bu wér bi. Li ma ci namm mooy gindi ci askan wi ngir mu bañ a jaawale ECO bI CEDEAO sumb (te mooy bu baax bi) ak ECO bi Alassane Ouattara yégle keroog moom ak Macron te mu ñeel réewi UEMOA yi rekk (te muy biral ba tey nootaange).
Bees sukkandikoo ci kàdduy Ouattara-Macron yi, xel mën naa jàpp ne waa UEMOA ñoo xaalatal seen bopp, sos ECO ngir mu wuutu CFA. Dem na ba ñu baree bare ci réew yiy làkk farañse biir Afrig sowu-jant jàpp ne kurélu UEMOA dafa aakimoo ab naal boo xam ne, gaa, bokkoon na ca ña ko laloon, waaye moomu ko. Kon, dafa aakimoo naalu jàmbur. Li ma ko tax a wax nag, mooy ne, ci biir i waxam, Alassane Ouattara tuddul benn yoon CEDEAO te xam na xéll ne ECO, ci dëgg-dëgg, moomeelu CEDEAO la.  Moom daal, ak ni mu waxe, dafa mel ni UEMOA ak Frãs ñoo toogandoo, xalaat, waxtaan ba déggoo ci ne warees na soppi CFA bi, indi ECO. Waaye, demewu fa noonu.
Li am kay, te muy dëgg, mooy ne ECO bi naalub CEDEAO la, moomeelam la, moom kepp a ci liggéey. Ndege, 1987 ba léegi ñooŋ ko doon togg, mooy jamono ja ñu taxawale naalub bennoo ñeel xaalisi kurél gi, doonte yéexoon nañ koo jëmmal. Ndaxte, ci atum 2000 lañ sumbaatoon liggéey bi. Jamono jooju, jubluwaay bee doon, ca njëlbéen, fexe ba amal ñaareelu wàlluw xaalis (zone monétaire –ECO) bu waroon a boole réewi Afrig yiy làkk farañse ak réew yiy làkk purtugees. Te, boobu, kenn waxul woon ne ECO da fiy wuutu CFA. Dañu déggoo woon ci ne ñoo fiy nekkandoo ba jëmmi jamono, ñu daldi leen boole, bennale leen ci kow ay sàrt yu leer, wér te wóor.
Ma leeral yit ne, bokk na ci màndarga yi gën a fés ci naalu CEDEAO bi, mooy ne dayob yemoo bi deesu ko yemale ci benn lim walla di ko wéer ci benn weccit kese, muy EURO walla dolaar walla weneen xeetu weccit  wu am doole.
Li ci gën a doy waar, nag, te xamu leen ko, mooy ne Alassane Ouattara ci boppam, ci bésub 21eelu desàmbar, ci suba si, mi ngi woon ci ndajem njiiti réewi CEDEAO yi. Te, ECO bi lañ fa doon waxtaane, waaye ba tey, ECO boobu yemul ak ECO bi nu biral ci ngoon moom ak Macron. Bu dee loolu am na, li gënoon a jaadu ci wàllu politig ak koom-koom, gënoon a rafet, mooy Alassane Ouattara wax ne :
Nun, réewi UEMOA yi, ay at a ngi nii nuy liggéeyaandoo ak yeneen réewi CEDEAO yi ngir bennal sunuy weccit, tudde ko ECO. Ndeem noo bokk benn xalaat ak benn jubluwaay te muy, ëllëg, ànd, booloo doon benn, bokk ndajem-sàrt yi nu tënk ci wàllu xaalis, nun waa UEMOA, fas nan yéene jiitu leen ci ECO bi ci atum 2020 bi, ba keroog ñi nu war a fekksi ñëw.
Bu waxoon loolu, dina sàmmonte ak li CEDEAO lal, ak sàrt yi mu sàrtal ECO bi, rawati-na li aju ci dayob yemoo bi nga xam ne, ci wàllu CEDEAO, dañu wax ne dañu koy woyofal. Waaye, ni mu biralee keroog ECO bi, méngoowul ak li waa CEDEAO déggoo. Doonte, ba tey ciy waxam, ñaari màndargay nooteel yi CFA làmboo woon deñ nañu (teewaayu ndawi Frãs yi ci ndajem-caytu bànk yi ak xaalis bi ñuy bàyyi ci bànki Frãs yi), ba léegi ECO bi mu biral am nay laago CFA yu ko topp. Ndaxte, nee ñu Frãs mooy wóoral ECO bi te dayob yemoo bi ñeel ECO ak EURO du soppiku. Te, nag, loolu njaaxum la ; bokkul woon ci naalu CDEAO.
Liy raam, nag, ci ñag bi la jëm. Li fi nar a am mooy li wolof di wax golo bey, baabun dunde. Ndekete yóo, li Frãs ak njiit yi mu ngemb di wut, mooy aakimoo naalub CEDEAO bi, naxee ko nit ñi, ba noppi wëlbati ko, dëppale ko ak ittey Frãs. Te, warees na xeex loolu. Ndaxte, kat, ECO bu CEDEAO bi, weccit wu baax la, weccit wuy tax réewi Afrig sowu-jant yi moom seen bopp, moom seen koom-koom ak seen alal, mucc ci nootaange ak toroxtaange. Kon, warunoo nangu ñaar walla ñetti njiit yu kootook Frãs di xajamal sunu cere. Te, ECO bu UEMOA bi cere la ; dafa di sax cere càq la ; bu CEDEAO bi mooy baax-baax bi, beneen bi ay naxee-mbaay kese la.
Li ma ciy ragal nag mooy askan wi dañu nar am xel mu ñaaw ci ECO bi nga xam ne CEDEAO moo ko liggéey ba di ko gam-gamle ak CFA bi, xaalisu nootaange. Moo tax may jàpp ne, njiiti CEDEAO yi war nañoo jël seeni matuwaay bala muy wees. Ndege, réccu day fekk jëf wees. Te, mbejum kanam, boroom a koy fajal boppam. Ndax, moomeel, boroom da koy sàmm. Rax-ci-dolli, bi CEDEAO di liggéey ci ECO bi, du Frãs walla Amerig walla meneen réewu sowu-jant mu ci dugal xalaatam walla dërëmam. Bu nu jëmmalee ECO boobu ba réew yiy làkk àngale ci Afrig sowu-jant, Niseryaa ak Gana, bokk ci, dinanu dooleel. Su boobaa, Frãs walla meneen réewu nootaange du xalaata wëlbati xaalis bi walla di aakimoo sunu alal ci maaliforo. Nanu liggéey ngir booloo, ndax booloo rekk moo nu ci mën a génne. Ndaxte, mbooloo mooy doole.
Ci tekkib Paap Aali Jàllo
Jàmm ak salaam ñeel na la. Sa rakk a lay nuyu, di la ndokkeel, di la jox sa wàccuwaay.
Ginnaaw loolu, xamal ni kat, sa mbokku cosaan mi nga bokkal maam, di sa mbokku aada, moo namm a waxtaan ak yow tey. Bataaxal bii ngay jàngsi, mi ngi bawoo cib maxejj bu bëgg réewam, mu jaral ko lu ne, fu ne, te xaaru ci kenn walla lenn, muy xaalis walla ndombog-tànk. Duggewuma ko wanewu. Te yit, jubluwuma ci ŋàññ la, walla di yàq sa der. Nde, doo sama noon, te noonoowuma la ; doo sama wujj, te wujjewumaak yow. Tamit, rambaaj walla naaféq taxumaa jóg. Kon, jàppal ni bataaxal bii, jàmm rekk la wund, ñeel nekkinu Mali gi nu bokk ak i doomam, te nga boole leen jiite. Bu ko defee, naŋ ko jànge xel, bañ koo jànge xol.
Liy xew ca bëj-gànnaaru Mali metti na, tiis na. Xanaa gisoo ni ñuy reye ndawi Mali yi, di saam seeni néew ? Ndege, biir làrme bi, ndaw yaa ci ëpp, bés bu nekk ñuy jaay seen bakkan ngir seen réew. Jigéen ñaa ngiy ténj, jirim yeek baayo yi di gën a bare, yaakaari way-jur yi di tas. Foo dem fekk fa dëj. Ndaxte, ay doomi jàmbur, mag ak rakki jàmbur, jëkkëri jàmbur ak pàppay jàmbur ñoo fay dee. Boo weddee li ma lay wax, dugalal sa ñaari doom yi, Buuba ak Karim, ci làrme bi, yabal leen ñu xeexi. Bu booba nu xool ba xam ndax dinga nelaw am déet. Waaye, ginnaaw kenn ci seeni  doom, mbokk walla jegeñaale deewu ci, seen yoon. Yëgalu leen ko sax seen yaram. Moo tax, ci jamonoy tiis ak naqar jii, say doom sañ a salfaañe alalu réew mi, di ko pasar-pasare. Ñu ni déet-a-waay, say way-yëddukat di yaataayumbe ak a gundaandaat, di jël lu tollu ci 100 walla 300i milyoŋ ci sunu koppar di ko yàq ciy aniwerseer ak i caaxaan. Ngeen fàtte askanu Mali wi nga xam ne, sonn na, tàyyi na. Nit ñi lott nañu, tumuraanke, xiif, mar ba nga ne lii lu mu doon.
Ay waay ! Yërëm nu boog, kôro !
Àddina sépp xam na ni Farãs a sooke jéyya ji xew ca bëj-gànnaaru Mali, di fa reylu ay ndawi réew mi. Xanaa gisoo ne seeni moroom yu Farãs di fey ci suuf ñoo leen di faat bés bu Yàlla sàkk ? Dafa di, nag, lu jiin Njaag a, te Farãs mooy Njaag. Te sax, yow ci sa bopp, dara umpu la ci. Yaa gën a xamaatoo ni Macron, njiitu Farãs, ak i ndawam ñoo ngemb ay saay-saay yiy mbubboo raaya Mali, di wootewoo bëgg-sa-réew ba noppiy faat ay doomi Mali bés bu nekk. Xam nga xéll ni Farãs mooy seytaane bi leen di jox i gànnaay, ñuy fetal doomi réew mi. Ma ni, benn jiyaadis amul Mali waxatuma laak terorist. Ay kàcci kese la ! Te, taskati xibaar yu baree ngi leen ciy jàppale. Dafa doy nag !
Tee ngaa jéngu, tekki buumu njaam gi la goneg Farãs gi takkal. Mbaa du Macron dafa këf saw fit ? Nga topp ci moom nig geen. Fuñ la fekk yaa ngi lëngook moom ngir wane ni ay xarit ngeen. Yow tamit, xamal nag ne doo moroomam. Kii nga xam ne ku bës bakkan bi meew génn ci, lu tax ngay nangoo wéy ci waawam ? Xale boobu ngay sibooru de, mooy reylu say ndawi réew bés bu nekk.
Yow wute ngaak nun de ! Ndege, yow tubaab bu ñuul kukk nga, dib doomu Farãs, làq sa paaspooru Farãs. Xam naa yit ne am nay artist yu lay jàppale. Duma tudd seen tur ; waaye sañ naa ne ñenn ci ñoom Gàmbi lañ fekk baax, dëkkuñu fi. Bu Làmbaay naree tàkk, yaak ñoom ay ànd fàq, ngeen làquji Bànjul walla Pari, yóbbaale seen njaboot. Kon, bu réew mi tàkkee, nun ñi amul fun làquji nooy xal a sonn, nooy dee. Ngalla-waay, buleen taal sunu Mali gii, ndax ñu mel ni man ak baadoolo yi fiy yeewoo Mali rekk lan am. Ndeysaan, dafa di sax, sa yoon dafa nekkul ci nun. Moom kay, nu dund walla nu dee nga yemale. Lu tax faalewoo nu, nun ñi la fal, nga war noo aar ? Metit wi, nun rekk noo koy yëg. Moo, ndax jotul nga yëkkati sag kàddu, xamal askan wi li xew dëggëntaan ? Ndeysaan, dangaa ragal say kàddu juuyoo ak bëgg-bëggi liir boobuy jiite réewum nootaange mi, Farãs. Lenn rekk a la soxal : wéy di toog ci jal bi cig ndimbalam, duy say poos ba ñu fees dell, yow, say mbokk ak ñi ànd ak yow. Ma ni la, nag, yaa wayadi dëgg-dëgg ! Yow yaa ñàkk gis-gis ! Boo geestu woon tuuti sax, dinga xam ni, yow, Keyta, waroo ragal, waroo wor askanu Mali.
Yaa gàcceel say maam ! Xanaa danga fàtte ni Keyta nga sant ? Sunu santu maam ja, jàmbaar ji, Sunjata (buuru Mali ciy ati 1236 ba 1255).  Cëm ! Jàmbaaru Kirinaa ngoog ! Gone gi duma woon jinne Sumaaworo. Kii daawul tiit, daawul daw. Xamul woon sax fu tiitukaay di nekk ci nit. Kon, ku nàmpe ci meenum Sunjata, bokk ci giirug Keyta-Keyta yi, waroo ragal. Tey ngay maas nii. Cim mbay ! Xanaa xamoo ni, Sunjata, ak li mu doonoon buur yépp, askanam a ko faloon. Nguuram du woon rekk ndono. Cib demokaraasi bu bir la nguuram lalu woon. Waaw kay !
Ndege, démb, kuñ ci falaan, cim pénc lañ la tànne, ci kow sàrt bu leer. Rax-ci-dolli, ndaje ma faloon Sunjata dafa tëraloon ab sàrt bu amoon taxawaayu ndeyu-àtte, ci atum 1236. Mi ngi tuddoon sàrtu Kurukaŋ-Fugaa, te amoon lu tollu ci 44i dogal. Kon, nun amunu ku nuy ñee. Nga war cee jàngat ñaari mbir. Benn, sunu njiit yu njëkk ya, duñu woon ay buuri ndono, askan waa leen daan fal cim pénc. Ñaar, duñu woon buur di bummi, di jaay nit ñi doole ak a def lu leen soob. Waaye dafa amoon aw yoon wu leen tënkoon, tënk réew mépp ak ñi ko jiite woon, réew mépp a àndoon tënku ci sàrtu Kurukaŋ-Fugaa. Lii mooy sunu aaday maam. Te yow it dañ laa fal, aw yoon tënk la, muy ndeyu-àtte réewum Mali.
Wànte, doo buur, kôro. Doo buur, de !  Xam ko bés niki tey. Moo, lu la tee roy ci maam yi, dekkil cosaan ? Ndax gis nga ne, demokaraasi bi ñuy soow, sunu maam yu jàmbaare woon yooyu ñoo ko njëkk a saxal, suuxat ko ? Sunu moomeel la. Tey, nga nasaxal ko nii, noon bi jaare ci, yàq réew mi yaxeet. Waaye, nag, ku xeeb juddoom, wàññi darajaam ; te ku xeeb sa cosaan, ñu xeebal la ko.
Bu dee li la say mbokki Mali yi dénk dafa diis ci yow, delloo leen seen moomeel ! Bu dee danga nar a boqu Kulubaa di lox, wàccal jal bi te ba kook ku am fitu def li war. Boo ragalee ne jàkk Farãs ak i njiitam wax leen dëgg, demal sa yoon ! Boo mënta yor réew mi, jóge fi ! Mali am na ay góor-Yàlla yu gëm seen bopp, xam liñ doon, bëgg seen réew, am xam-xam bi ak mën-mën bi, te am fitu yor ko, jàmmaarlook noon yi, defaraat réew mi. Boo demulee, nag, lu la ci fekk yow la.
Sàmmal sag ngor te bañ a gàcceel sa bopp. Ndaxte, kàddug maa demal sama bopp moo gën a rafet kàddug dañ maa dàq. Kon, fexeel ba bu kàddug gàcce googu gàkkal sa tur ëllëg. Ndaxte, suba du añ du reer, waaye dees koy sóoraale. Dëgg neexul. Bàyyi ci xel.
Saydu BA waa Ñooro la, di al-pulaar bu gàlle. Ndaanaan luy yëngu ci teyaatar la, tëgg ak um pecc. Tukki na ci réewi nasaraan yu bari, di fa teeweji ay ndajey fecckat ak i tëggkat. Ba Saydu tàmbalee bind ay taalif ak léegi, am na lu ëpp ñaar-fukki at.
Dëkk bi ni sendew di nelaw
Weer wi mel ni kuy làqi taaram
Njanaaw yiy sab ba mel ni ñuy sàbbaal Yàlla
Ak yeneen xeet yu ni mel
Ci la jàkka yiy nodd
Baatu As-salaatu Xayril minna nawmi
Di xotti tareet asamaan si ba textexaan
Ngëmug gaa ña Yàlla baaxe
Ci pëllug leerug ceeñeer gu jëkk
Asamaan si tàmbalee set wecc
Ànd ak ngelaw lu ndaw te féex
Ñu folli nelaw tey teeru léemaayi suba yi
Soxna Ndey Xayba FAAL mi ngi dëkk Ndakaaru, doon jàng xam-xamu melosuuf ca Daara ju mag ju Seex Anta Jόob. Bind na taalif yu bari ci fànn yu wuute, niki mbëggeel ak jafe-jafey àddina, ngëm ak diine, sàkku xam-xam ak coono yi ci aju.
Lu waay def it boppam
Soo ciy yàbbi daldi ko yées
Dëddu wax ak i werante
Sang sama dénkoon na ma
Murid bu jógul ca waxi nit ña
Du dox mukk ca yoon wa
Di dox di taxaw rekk a yées
Ku ne na nekk ca la mu gëm
Te ñun ñiy yóotu fàww ngërëm
Ñu gëmm tëx te bañ a gëlëm
Bëgg Sëñ Bàmba mooy maye xol bu bees
Xol buy dund fàww al-jànna
Ruuh guy xeeñtu mbir ya
Mucc asal fi ker ya
Di dox di féexlu rekk a yées
Di tuub tey saxoo yeeslu
Ndax tudd mbonug nit rekk a yées
Ey waay fu nit di mucce
Di xéy di góor–góorlook a xare
Ba daan jéll sa ndam saraxe
Li rekk ay ndof li yées
Lu waay jëf it boppam
Di ko lijjanti mooy bopp bu ñàkk a fees
Dammal say bët ca la lewul
Damm saw làmmiñ ca la daganul
Yoonu Sëñ Bàmba lu ca askanewul
Jarul di wax ba sa màggal di rees
Bu ñuy wax it deel noppi
Ca ña duy leer ba fees
At yi weesu yépp, fitu doomi-Mali yi toogul benn béréb. Weer yi nu génn sax, seen njàqare ak seen tiis dafa mel ni lu yokku. Te lenn waralu ko lu dul jàmmaarloo yu tar yi am ci diggante ñaari waasoo yii di Pël yeek Dogoŋyi. Lu ni mel nag, jaaxal na ñu baree-bari. Ndax, ci atum 2012 ay defkati ñaawteef yuy mbuboo lislaam song réew ma. Ginnaw gi la ci Mbootaayu xeet yi dugg, jële leen fa ci atum 2013 ba noppi déggoo ak ñoom ci atum 2015 ci li fay war a saxal jàmm. Waaye loolu lépp mel na ni mujjul fenn. Ci at mii nu nekk, ci weeru Mars, 160 Pël la Dogoŋyi bὀom. Ñu ne déet-a waay, Pël yi daa di feyu, faat bakkanu 35 Dogoŋci 9elufan ci weeru Suweŋ, dolli ci 38 ba tey ci woowu weer, ci li nguuru Mali wax. Loolu lépp ci ñaari dëkk yu wute la xewe. Waaye Mbootaayu xeet yi jàpp na ne 41 Dogoŋ la ñu faat. Daw fitnaa tax Pël yeek Dogoŋ yiy gàddaay, wuti fu ñu làqu, moo xam Burkina-Faaso la walla fu ñuy wax Dinaguura.
Mbir mii nag, am na ñu jàpp ne xare ba fi jiyaadis yi amaloon moo ko sabab. Ndax nee ñu seen njiit, Aamadu  Kufaa, ci Pël yi la doon wute ay soldaar. Pël yi nag, dañoo jàpp ne Dogoŋ yee sotba Mbootaayu xeet yi sempi ndëndu jiyaadis yi, reyaale seeni mbokki Pël yu bare.
Ñàkk kóolute gi lal lii lépp fan la jóge ? Ndax réerook mbañante gu yàgg rekk la ? Yàlla rekk a xam. Li am ba wὀor moo di ne waasoo Afrig yi yàgg nañuy jàmmaarloo ci seen biir. Te li koy waral léeg-léeg, bu weesoo xëccoo nguur, du lenn lu dul réere mbir li ñu bokk ndax, ni ko Séex Anta Jóob di waxe, li leen boole moo ëpp doole fuuf li leen di féewale.
Leneen ub na lool boppu nit ñi ci mbir mi te mooy tekk-tekkaralu àddina sépp, li ñépp toog boobaak léegi di seetaan. Ku nee ngi xaar ba sa moroom wax ngay soog a yëkkati sa baat. Lii kañ xanaa mooy lekkante leen ba jeex tàkk, sunu yoon newu ci ! Moom daal, ku mën sa moroom dumaal. Mbete làmbu tàkkusaan !
Li ci gën a xëtt xol, nag, mooy yàcc-yàccaaralu njiiti réewi Afrig yi, mu mel ni waa Mali duñu seeni mbokk. Te moo ne de ñoom lañu waroon a njëkk dégg bala kenn di yëkkatiy kàddu. Fi mu ne nii bala ñoo mën a wax mbaa ñu jëf fàww ñu jot ndigal lu tukkee ci nasaraan yi. Tàmm nañu ko sax. Seen yoon newul ci dëkkandoo bi leen yittewoo waaye su daray xew ci réewi Tubaab yi ñuy daldi tàggook seen sago. Ku ko weddi fàttalikul bés ba ay saay-saay songee Saarli Ébdo, rey fay taskati-xibaar. Keroog jooju njiiti Afrig yu bare fésal nañu seen naqar, ku nekk ci ñoom di nu tanqal, naan  Je suis Charlie . Yii njiit daal, kenn xamul lu ñu doon. Boroom kër gu ñuy dab di ko mbej sax moo leen tane.
Li am ba des daal mooy na waa Mali delloosi seen xel te xam ne ay wu waxtaan fajul, xeex du ko saafara mukk. Nde bi àddina sosoo ak léegi kenn mësul a gis xare bu jur jàmm. Moom kañ, musiba rekk lay sooke, delloo am réew ginnaaw.
Dikkati nga ngir saafaraati sunuy aajooki tawat, yaw 18 safar.
Kon képp ku bëgg a tonowu dikkal màggal 18 safar.
Wépp yiw wees di sàkku dunyaak laaxiraa ngi nga làmboo,
Ku wuyujiwul man wuyuji naa Seex Bàmbaa woote ngir nu santle ko Laahu Buur ci 18 safar.
Ku yeex a dem ñàkk, ku romb faf réccu, li nga ëmb a rëy, yaw 18 safar.
Ku bëgg a raw say maas saayiran wa baatinaan fonkal 18 safar.
Boroom xelkoomay ki biral yile kàddu ñeel sa jëmm, yaw 18 safar.
Ngalla waay kuy wuyuji na làmboo jikkoy saadix jëf fa jëfi saadix ngir sa jëmm, yaw 18 safar.
Jaamu Yàlla: jàng alquraanak xasida, berndeel gan ñi, lilee di ndigal li ñeel sa jëmm, yaw 18 safar.
Aywa muriid, ndigal jëfe. bu kenn xeeb bu kenn yéem ginaar ba ci giléem la sëñ bi wax ci bisu 18 safar.
Dinanu la teeru, dalal la teral la, sëf la sunuy aajook i tawat ba noppi gunge la nga ñibbi yaw 18 safar.
Tey dagaan Laahu Buur fekkeek wér ba at mu jot nu màggal la, yaw 18 safar.
Dibéer, 24eelu fan ci weeru féewaryee, atum 2019. Bés bi ñépp doon xaar, agsi na. Bés bi taskati xibaar yi doon séenu, di ko jagleel ay xët ak i waxtaan a ngi nii. Bés bi mag ñi daan waxtaane, ndaw yi di ci werante, janq yi di ci dàggasante, waa-jur ak doom dem ba ciy meroo agsi na. Bés bi àddina doon waajal bernde bu mag, teersi na, indaale saricaam. Waaye, ba alxemes ji nu génn, sarica baa ngi woon ci loxoy Demba Kànji, àttekat bi jiite Kurelu ndajem wote bi. Bu ko neexoon mu def ko jàmm, baaxe ko réew mépp ; bu ko neexoon yit mu soppi ko safaan ba, def ko fitna. Lépp, nag, a ngi aju woon ci ni àttekat bii di Demba Kànji di séddalee saricay askan wi. Ñépp a ngi newoon tekk di ko déglu : ndax dina séddale saricay askan wi ni ko yoon bëgge ? Noo déggandoo li mu wax. Nee na tééméer bo jël, 58 yi Maki Sàll lañu sànnil xob. Ñu bare ci réew mi jàpp nañu ni du dëgg ndax li rajo yeek tele yi wax, ñépp di ci dégg, moo di ne ñaareelu sumb mënutoon a ñàkk te njiitu réew meek Idiriisa Sekk ñoo waroon a laalewaat.
Naqaru way-moomeel yi dara waralu ko lu dul yaakaar bu tas.
Ci fajar a fajar lañu jóg, wutali bérébi wotekaay yi ngir def seen warugar, ni ko maxejj bu nekk war a defe. Wote ren bi nag, mbooloo mu takku te farlu lees ci ràññee, rawatina ndaw yi. Ci xayma, téeméer boo jël ci ñi jotoon a bindu ci kayitu wote gi, juróom-benni fukk yi wéet nañu ci mbañ-gàcce gi. Nee ñu xiirte gu ndaw yi am ci bile wote, lawax bii di Usmaan Sonko moo ko waral. Ndaxte, Usmaan Sonko benn, ndaw la, ñaar dafa yeesalaat politig bi, di biral njub, gëm sa bopp ak bëgg sa réew. Ak lu ci mënti am, keroog ñépp xéy nañu, solu ba jekk, dem wote ci yar ak teggin ba 6 waxtu ci ngoon, ñu daldi tëj wotekaay yi, ngir lim xobi juróomi wutaakon yi bokkoon ci joŋante bi. Naam, amoon na ay rëq-rëq yu ndaw, waaye daal mënees na wax ne bëccëgu wote bi jaar na yoon. Bi asamaan si muuroo, nag, ci la mbir mi tàmbalee lëbëjoo, ñenn ñiy jéem a tuur lëndëm askan wi.
Bi timis ji maasee, ci la lim yu njëkk yi tàmbalee rot, ñetti wutaakoon yii di Maki Sàll, Usmaan Sonko ak Idiriisa Sekk beddeeku di wone seen doole. Xëccoo bi tar lool ci seen diggante. Ku raw fii, kee raw fee, keneen raw fale. Yeneen ñaari lawax yi ñoom, Isaa Sàll ak Madike Ñaŋ, nangu ndogal, xam ni bokkatuñu. Ku nekk ci ñoom ñaar gërëm askan week maxejj yi leen wóolu ba sànnil leen seeni kàrt ba noppi ndokkeel Usmaan Sonko ak Idiriisa Sekk. Waaye, biral nañu tamit ne, ku gën a jekku ci diggante ñaari wutaakoni kujje gi, moom lañuy jàppale ci ñaareelu sumb bi nga xamante ne, jàppees na ci njëlbéen ni mënta ñàkk. Ci jamono jooju, waa Bennoo Bokk Yaakaar ñi ngemb Maki Sàll, ñoo giy fésal seen mbégte, naan Maki jël na raw-gàddu gi, xel wareesul a xalaat ñaareelu sumb di am. Loolu nag, du mbetteel, dafa di, ku ngemb sa mbër, bu la neexee bàkku ne yaay daan doonte dara wóoru la ci. Waaye, bi njiitu jawriñ li, Muxamadun Bun Abdalaa Jonn, génnee ca RTS ak TFM wax ni Maki Sàll faluwaat na ci sumb bu njëkk bi ak 57 baat ci téeméeri falaakon yoo jël, ci la xol yi jóg, coow li ne kurr.
Ci saa si, Usmaan Sonko ak idiriisa Sekk wooteb ndaje ak taskati xibaar yi. Ñaari wutaakon yi daldi ñaawlu doxalinu njiitu jawriñ yi. Waaye, yemuñu ci, ndax ŋàññ nañu màkkaanu taskati xibaar bu Yuusu Nduur bii di iGFM ak tamit RTS, rawatina yéenekaayi réewum Farãs France 24 ak RFI. Ñu neeti, kàddu njiitu jawriñ lii di Muxamadun Bun Abdalaa Jonn ak doxalinu taskati xibaar yees jot a lim, ag càcc a lalu ci suuf, ñu bëgg a nax askan wi, jox leen ay lim yu wérul. Waaye, ñoom duñu ko nangu ; te bu ko jaree, dinañu génn ànd ak askan wi xeex, jubali Pale ngir déjjati fa Maki Sàll.
Bi dënn yi demee ba tàng la àttekat bi jiite Kurélu ndajem wote bi xéy, woo taskati xibaar yi, daldi delloo njiitu jawriñ li palaasam, xamal ñépp ne, kenn amul sañ-sañu wax ne kii falu na walla ñaareelu sumb day am lu dul Kurélu ndajem wote gi mu jiite walla Ndajem ndeyu àtte mi. Bees ko laajee nag, kañ lees war a jot ci ngirtey wote bi, dafa xaarloo askan wi ba alxames walla àjjuma jees dégmal. Loolu nag, teeyoon na xel. Ndaxte, ak xeeti jumtukaayi xarala yi fi nekk, jarul woon a joxe àpp gu ni tollu. Mbaa du njiitu réew mi daa takkaloon pot Demba Kànji ak i ñoñam ngir ñu wax ne moo jël ndam li ? Am na sax ay ndaw yuy wax ne nguur gi dafa bëgg a foqati baatu askan wi. Ba tax na, ñenn ci ñoom tàmbalee ñaxtu ca buntu RTS di kaas naan ñaareelu sumb day am ci nii mbaa ci nee. Waaye, waa Bennoo Bokk Yaakaar ñoom, ñu ngi ŋoy ci seen lim bi njiitu jawriñ yi fésaloon, naan :  wure wi dem na këŋŋ, Makee faluwaat !  Li am ba des mooy ne, askan wi gëmmul nelawul. Bi Demba Kànji joxee dogalam ba tey, nit ña ngiy xultu tëwa ba, kujje gi woote na doxu-ñaxtu tey ci àjjuma ji, buñ jullee tàkkusaan ba noppi. Lan la ndaje moomuy jur ? Yàlla rekk a xam. May laajati : mbaa du léeb dafa tàbbi géej ? Moom daal, xalam demoon na bay neex…
Am na tamit ñu naan Maki Sàll dunguru Emmanuel Macron doŋŋ la te sax Tubaab yee ko may fitu yemale joŋante bi ci benn sumb kott. Loolu tekki ne Frãs ay ndeyu-mbill gi te xéy-na lees war a def mooy bañatee jënd lépp luy doomi-Frãs di jaay fi ci Senegaal, moo xam Auchan la, walla Orange laak Total walla ñeneen.
Àttekat bii di Demba Kànji nag, bu tasul woon yaakaaru askan wi, Senegaal du mel tey ni réew mu toog ci nen. Xéy-na am na lu ñuy yoot. Fitna du yem ci boppu boroom te bu pënd wuree, fattu bare.
Ce petit guide a pour but de faciliter l’apprentissage de l’écriture en wolof à tout débutant, en particulier aux jeunes. Il n’a aucunement la prétention de remplacer des cours formels en wolof mais il réunit des règles de base, trucs et astuces pour toute personne désireuse d’améliorer son écriture en utilisant l’alphabet codifié.
Apprendre à écrire en wolof en 5 étapes
L’alphabet wolof a été codifié pour la première fois en 1971 (des modifications ont été apportées par la suite) et compte 27 lettres qui sont : a, b, c, d, e, ë, f, g, h, i, j, k, l, m, n, ñ, ŋ, o, p, q, r, s, t, u, w, x, y. Voir Nëwu làmmiñu wolof ci gàttal, Précis de grammaire wolof, Arame Fal, 2017.
Vous aurez remarqué que le v et le z ne sont pas présents sur cette liste. Ils seront respectivement remplacés par le w comme dans wëtiir (voiture) et par s comme dans asaka (aumône).
NB: la consonne h a été récemment introduite dans l’alphabet et sa réalisation est rarissime.
Voyelles et consonnes propres au wolof :
Le à (avec accent grave) qui constitue un casse-tête à maîtriser car plus appuyé à la prononciation que le a (sans accent).
Exemples : Làkk (parler une langue)  ≠  Lakk (brûler)
Wàdd (nom de famille)  ≠  Wadd (tomber)
Màtt (mordre) ≠  Matt (fagot de bois)
Tàkk (prendre feu)  ≠  Takk (lier)
Ànd (aller ensemble)  ≠  And (encensoir)
Làmb (lutte)  ≠  Lamb (marchandise en excès)
Pour faire la différence entre le à (avec accent) et le a (sans accent), retenons simplement qu’il faut marquer l’accentuation sur le son [a] à la prononciation du à (avec accent) tandis que le son [a] du a (sans accent) reste un son bref.
NB : Faire attention aux mots avec un son [a] long comme dans daanaka (c’est comme si), maanaam (c’est-à-dire), teraanga (hospitalité): dans ces mots, la voyelle a est tirée mais n’est pas appuyée. Elle est donc doublée pour marquer le son [aa] à la prononciation. Cela permet de faire la différence entre xal (braise) et xaal (pastèque), ou encore entre tal (costaud, épais) et taal (allumer).
Le ë : correspond au son [eu] en français comme dans feu, beurre, peur. On le retrouve dans bëgg (aimer), kër (maison), dëgg (vérité).
Le ó : correspond au son [au] en français comme dans haut, château, berceau. On le retrouve dans dóor (frapper), góor (homme), xóot (profond).
Le ñ : correspond au son [gn] en français comme dans igname, montagne, champignon. On le retrouve dans ñàmbi (igname), ñam (nourriture), ñaq (sueur).
Le ŋ : qui est une contraction du n et du g pour donner fàŋŋ (visible), keryoŋ (crayon), doŋŋ (seulement). La linguiste Arame Fal donne exemple pour sa prononciation le mot anglais parking.
Le q : notez s’il vous plaît qu’il ne correspond pas au son [k] du français ! C’est plutôt une gémination c’est-à-dire un doublement de la consonne x pour écrire yàq (détruire), mbàq (estomac), làq (cacher). Cela permet de faire la différence entre des mots comme ñax (herbe) et ñaq (sueur) ou encore dax (beurre artisanal) et dàq (être plus beau, plus belle).
NB: Certaines consonnes ne peuvent pas être géminées ; elles ne seront donc jamais doublées dans un mot. Ce sont le s, le x, le f, le q et le h. Cela signifie que dans un texte en wolof, vous ne pourrez jamais rencontrer un mot avec ss, xx, ff, qq ou hh. Quant à la consonne r, elle peut être géminée mais extrêmement rarement.
La prononciation à haute voix permet de retrouver rapidement et facilement l’écriture phonétique du mot. Elle permet d’identifier les sons qui forment le mot et de savoir si les consonnes et/ou voyelles qui l’écrivent sont accentuées comme dans dóor (frapper) et door (commencer), réew (pays) ou reew (mal élevé), courtes comme dans wex (amer) et weex (blanc), ou longues comme dans seet (chercher) ou set (propre). Cependant, tous les locuteurs du wolof ne prononcent pas certains mots de la même façon, vous retrouverez donc des variantes régionales dans les différentes prononciations ainsi que dans l’écriture.
Exemples : Ginnaaw = Gannaaw (derrière)
Comme avec toutes les langues, il est toujours utile d’avoir un dictionnaire à côté de soi afin de retrouver l’écriture correcte d’un mot. Du fait d’un certain conditionnement idéologique, le wolof est assimilé à une langue véhiculaire plutôt qu’à une langue littéraire. C’est pour cela que nous n’avons pas le réflexe de consulter un dictionnaire pour nous assurer de l’orthographe d’un mot. Elle reste cependant une étape essentielle pour apprendre à bien écrire en wolof, repérer les nuances entre les mots, et ainsi continuer à se corriger et à s’améliorer.
Si vous cherchez à vous procurer un dictionnaire physique ou en ligne, je recommande celui de Jean-Léopold Diouf Dictionnaire wolof-français et français-wolof ou celui de Arame Fal Dictionnaire wolof-francais : suivi d’un index français-wolof, qui sont complets, comportent des transcriptions phonétiques et beaucoup d’exemples d’utilisation des différents mots.
4. Chercher des ressources en wolof et lire, beaucoup lire, encore lire, toujours lire, mais surtout savoir relire et se relire autant de fois que possible, vraiment sans modération aucune.
La lecture m’aide personnellement à photographier les mots et à garder leur orthographe en tête. Elle me permet également de corriger la prononciation de certains mots, d’enrichir mon vocabulaire et de sentir la subtilité et la beauté de la langue à l’écrit.
Parce que c’est en forgeant que l’on devient forgeron, c’est en touillant que l’on devient touilleur, c’est en grimpant que l’on devient grimpeur… Ok j’arrête. Je veux juste dire que c’est en lisant beaucoup que l’on apprend à écrire. Donc, n’hésitez pas à vous procurer des ressources en wolof, sur internet, à la librairie, dans les parterres… Je vous assure qu’elles ne manquent pas. Nous avons déjà defuwaxu.com qui est un média exclusivement publié en wolof avec du contenu de très bonne qualité, ejowolofbooks.com et osad-sn.com maisons d’édition spécialisées dans la publication d’ouvrages en wolof, et une nouvelle pépite jangwolof.com, site dans lequel vous pouvez ouvrir un compte et accéder à une multitude de ressources pour lire, apprendre à écrire et perfectionner votre wolof.
Si vous cherchez à vous procurer des ouvrages, voici une petite liste de mes coups de cœur en littérature wolof :
Bàmmeelu Kocc Barma et Doomi Golo par Bubakar Bóris Jóob (des récits captivants, un style fluide, et surtout beaucoup d’enseignements)
Ndoomu Buur Si, traduction du Petit Prince de Antoine de Saint-Exupéry par El Hadji Dièye et Maximilien Guérin (la traduction en wolof m’a beaucoup plus touchée que la version en français)
Xarnu Bi par Sëriñ Musaa Ka, oeuvre poétique et classique de la littérature wolof
Bataaxal bu gudde nii, Nawetu Deret, traductions respectives de Une si longue lettre de Mariama Bâ et Une saison au Congo de Aimé Césaire, issues de la Collection Céytu
Aawo Bi de Maam Yunus Jeŋ, qui est le tout premier roman publié en wolof
Guy Njulli, pièce de théâtre en wolof, par Séex Aliyu Ndaw
Jigéen Faayda et Toftalug Jigéen Faayda, recueils de nouvelles en wolof, par Séex Aliyu Ndaw
Il est important de s’efforcer à écrire avec l’alphabet codifié car il permet d’écrire correctement le mot avec la phonétique qui convient. Beaucoup ont tendance à écrire selon leur propre orthographe en se disant que ce n’est pas grave de faire des fautes en wolof. Cela relève d’un manque de respect envers soi-même car nous ne penserons jamais à écrire en faisant des fautes en français ou en anglais. Nous sommes souvent tentés d’écrire kharit bi lay wakh deug au lieu de xarit bi lay wax dëgg, mais nous devons garder en tête que les phonétiques française et anglaise sont différentes de celle du wolof. Vous ferez des erreurs au début, vous ne serez pas habitués, et les réflexes d’écriture en français ou en anglais reprendront le dessus très vite, mais n’hésitez pas à prendre le temps de vous relire, à vérifier la phonétique et à prononcer le mot à haute voix pour retrouver son écriture.
Erreurs fréquentes et astuces pour les éviter :
lë => la; së => sa; më => ma
Ne pas écrire Yow lë doon xaar ci suba ba tey mais plutôt Yow la doon xaar ci suba ba tey (C’est toi qu’il attendait depuis ce matin)
En effet, le ë ne se place jamais à la fin d’un mot sauf dans të (têtu) ou jë (front).Sinon, nous écrirons bien Sa doom la au lieu de Së doom lë.
bùr, bür => buur (roi) ; xamùma fù mü nekk => xamuma fu mu nekk (je ne sais pas où il est)
(Nu correspond à nous en français.
Ñu correspond à on, ils ou eux en français.)
En wolof, le nom doit être marqué d’une consonne qui indique la classe à laquelle il appartient. Ces consonnes sont au singulier b, g, j, k, l, m, s, w et au pluriel ñ et y. Voir Dictionnaire wolof-français et français-wolof par Jean-Léopold Diouf.
Exemples : Xale bi (l’enfant)
Ces consonnes sont appelées indices de classe ou classificateurs. On dit que le wolof est une langue à classes nominales.
Le classificateur (la consonne placée après le nom) est un indicateur sémantique et un indice d’accord. Comme indicateur sémantique, il permet d’indiquer un des sens d’un mot polysémique.
Exemples : ndaw li= messager
ndaw gi = jeunesse (virginité)
ndaw ñi = les jeunes
ndaw si = jeune femme
Si en grammaire désigne ainsi un classificateur et agit en tant que déterminant d’un nom.
Exemples : àddina si (l’univers), ndaw si (la jeune femme)
Ci, par contre, est une préposition et peut avoir une valeur de partitif, ou introduire un complément.
Exemples : Bind ci wolof (écrire en wolof)
Duggal ci néeg bi (entre dans la chambre)
Xoolal ci suuf (regarde en bas)
Ag est un article indéfini singulier et accompagne les noms de la classe g. On dira ag gone, ag ndof, ag noflaay. Les autres articles indéfinis sont : ab, as, aw, am.
Exemples :ab xarit (un ami)
Ak est une préposition et peut signifier avec ou et selon le contexte.
Exemples : Bëy, bu àndul ak bëy ya, ànd ak cere ja (La chèvre, si elle ne va pas avec ses semblables, elle finira dans un plat de couscous)
Jëndal ceeb ak diwlin (Achète du riz et de l’huile)
Nop => nob = aimer
Yap => yab = manquer de respect
Took => toog = s’asseoir
Xaac => xaaj = diviser
L’astuce pour retrouver la terminaison du mot est de lui ajouter un suffixe et ainsi retrouver sa dernière lettre.
Exemples : teg => tegaat ; toog => toogaat ; nob => nobaate ; yab => yabaate ; Jóob => Jóoba-Jubba ; et ainsi de suite.
Exemples : i + e, u + a, o + a, etc.
Il est donc impossible d’écrire Safietu (nom propre) ou ruuam (son âme), par exemple. Dans ces cas, la règle invite à insérer les consonnes y ou w pour empêcher la rencontre des deux voyelles. Nous écrirons donc bien Safiyetu et ruuwam.
Voici quelques petites astuces pour apprendre à écrire correctement avec l’alphabet codifié wolof. Nous rappelons que ces règles sont non exhaustives et des cours formels en wolof seront toujours utiles pour renforcer vos bases et vous permettre une meilleure maîtrise de la langue.
Nous espérons que ce guide sera utile et bénéficiera à toute personne souhaitant améliorer son écriture avec l’alphabet codifié wolof.
Au plaisir de vous lire bientôt, et en wolof !
Tabaski ren ji, waneeti na xàjj-ak-seen biy màndargaal réewum Senegaal ak tolof-tolof yu metti yi askan wiy jànkoonteel. Ci benn boor, wute am na ci bésub julli gi. Ñii ci dibéer ji lañu julli, ñee julli ci altine ji. Waaye de, bésub Arafaat bi moom, di juróom-ñeenteelu fan ci weeru Tabaski, kenn wutewu ci, bésub gaawu bi la woon,. Te ñépp a ko taxawe : ña aji, ña nga woon ca tangooru Arafaat, béréb bu sell ba ; ñi ajiwul woor bés bi ngir jëmmal màggaay bi ak taataan ngëneel yi mu làmboo. Bu dee wér na ni tabaskee ngi war a am ci fukkeelu fan ci weeru tabaski, kon saa buñ taxawalee bésub Arafaat, warees na julli ca ëllëg sa. Noonu la ko àddina sépp jàppe ba mu des waa Senegaal. Jamono ju nekk, fàww ku nekk wane ne kër diw la bokk, ci ndigalu diw lay wéye. Maanaam, naanu yee bare ci miim réew.  Ñu ne Senegaal menn réew la, wenn askan, benn bopp, am benn jëmu. Waaye, wax jooju de, safaanoo na lool ak li ñuy faral di gis. Waxuñu sax féewaloo biy màndargaal askan wi, waaye at mu nekk, ñu gis fi ñaari korite, ñaari tabaski. Li ci doy waar, nag, mooy ne, mësuñoo gis ñaari Arafaat walla ñaari tamxarit. Kon lu tax ñuy wuute ci tabaski ak korite te at mi di menn at kese ? Walla dafa am lu ci rax ? Laaj baa ngi noonu sampu, ku ci am tontu na wax…
Ci beneen boor, tabaski bi dafa woneeti metit yi askan wiy jànkoonteel. Jamono jii, lépp a yokku te xaalis amul. Simoŋ bi yokku na, ceeb bi yokku. Esãs ak gaasuwaal yokku, njëgu tukki bi yokku. Ñi war a tukki ngir bes bi sonn lool, liñ liggéey yépp nar a yem ci paas. Soble yokku, pombiteer yokku. Boroom kër yi jaaxle. Ñu ne déet-a-waay, ñàkkum xar mi ci réew mi ñëw doggali boroom kër yi. Ndege, jaaykat yi dañu aj njëg li fu kowee-kowe, xar jafe lool sax. Ba ci bésu tabaski bi, ci fajar gi, am nay boroom kër yu amagul woon xar. Ndeysaan, ñenn ñi daanaka ay mbote rekk lañu mujje am, dugal ci xaalis bu bare, tollu ci diggante 80 000 ak 125 000 CFA ; ñeneen ñi béy lañu mujje am, tabaskee ko. Te ñàkkul mu am ñu reyul faf. Dëgg-dëgg, réew mee maki, ni ko ndaw yiy waxe. Dara doxul, te ku ŋaaŋ ñu tëj la. Ñu ne Maki makiye na réew mi ba makiil ko. Te wolof dafa ne, ku makiyaasu walla ñu makiyaas la, boo ñaqee ñaaw. Moo taxit, waa réew mi  wax nañoo wax, ñaxtoo ñaxtu, wër a wër bay ñaq tooy xepp. Wax dëgg, ni réew miy doxe ñaaw na, li askan wiy dund tamit jéexal na xol. Lépp a caŋ, rawati-na mbay mi ak càmm gi. Waa kow ga ñoo gënatee sonn ndax suuf si wow na, gàncax amul, jur gaa ngiy dee. Nawetu ren ji, bu dee mënees na ko tudde nawet, dafa dëddu réew mi. Mu mel ni asamaan si dafa mere askan wi, niir yi gàddaay, ndox mi bañ a wàcc.
Laago yii yépp dajaloo ci jenn jamonoo tax tabaski ren ji metti. Askan waa ngiy jooy, di sàkku ndimmal ci neen. Wànte, li gën a metti ci xoli nit ñi, mooy li njiitu réew mi génn keroog wax ne, li nguuram jënd ciy oto dafa bare, daanaka xaalis biñ jënde ay oto diggante 2012 ak léegi mat na 307i miliyaar ci sunu koppar.
Loolu di firndéel yàq, yaataayumbe ak gundaandaat gi waa nnguur gi nekke. Waaye, Maki waxunu lépp. Ndaxte, oto yooyu, esãs walla gaasuwaal moo leen di dawal te loolu yit, ci nafa réew mi lañu ko feye. Kon xaalis bi ñu pasar-pasare ëpp na fuuf li mu wax. Nuy laaj, diggante 2012 ba tey jii, kan moo nekkoon Njiitu-réew mi ku dul moom ? Du moo fi dige woon ne yàq bi dina deñ ba mu set wecc, wax ne xaalis bi dina ko delloo ci askan wi ko jagoo ? Waaw, fu Maki nekkoon bi nguur giy jënd oto yooyu ak esãs walla gaasuwaal yi leen di dawal ? Fàtte da fee xajul sax. Keroog, ca dëju ndem-si-Yàlla Usmaan Tanoor Jeŋ, oto limusin bu ñuul bi yaboon Maki ak naataangoom bu Mali te mu lakkoon, 1 miliyaar CFA la jar ! Ca ëllëg sa, mu waraat beneen oto limusin bu doomu-taal buy jar njëg lu tollu noonu walla mu ëpp ko. Ndax daa fàtte boppam ? Kon, lu jiin Njaag a, te Maki mooy Njaag.  Te, am réew, su fa buur ak lingeer dee fecc, ku fay woyaan doo rus a yaŋas.
(SÉEX MBÀKKE AMAAR, JËWRIÑU NDONGOY-DAARA SENEGAAL YA CA WUHAN. CI TAATAANUG NDEY KODDU FAAL)
Ndey Koddu Faal : Sëriñ Séex Mbàkke AMAAR, maa ngi lay nuyu ci turu Lu Defu Waxu, di ab yéenekaay ci kàllaamay Kocc Barma fii ci Senegaal.
Ginnaaw bi nu la gërëme ci li nga nu nangul waxtaan wii, ma bëggoon laa bàyyi nga wax ñiy jàng yéenekaay bi yow yaay kan, laata nuy sóobu ci laaj ak tont.
Séex Mbàkke AMAAR : Maa ngi tudd Séex Mbàkke AMAAR, di doomu-Senegaal, am 30i at. Maa ngi jàng fii ci réewum Siin, ci dëkk bu ñu naan Wuhan. Maa fiy jëwriñu ndongo-daaray Senegaal yi.
NKF: Ndax mën nga noo wax ñaata at nga fa defagum ak tamit lan nga fay jàng…
SMA : Atum 2017 ba léegi maa ngi fiy jàng waaye nag du guléet ma ñëw ci réew mi. Maa ngi bindu ci daara ju mag ji tudd ‘’Central China Normal University’’. Fi mu ne nii tollu naa ci PHD, di gëstu ci jëflante diggante Senegaal ak Siin (histoire des relations diplomatiques sino-sénégalaises).
NKF : Feebaru Covid-19 bi lëmbe àddina sépp bi muy door a feeñ Siin, ñu bari dañoo yaakaaroon ni fa lay yem, feebaru Sinwaa la… Yéen doomi-Senegaal yi nekk Siin tamit bëggoon ngeen a ñibbisi, Njiitu-réew mi Maki Sàll ne loolu mënul a nekk ndax Senegaal amul pexe yu mu leen indee. Kàddu yooyu juroon coow lu réy. Naka ngeen ko dunde woon ?
SMA : Feebaru koronaawiris nag, nuy fàttali rekk ni mën naa dal ku nekk, loo mënti doon, ak koo mënti doon. Waaw, bi muy door a feeñ fii ci Siin, nguur gi danoo bind ay bataaxal ne ku ci nekk na jokkook kilifay réewam ngir ñu jëlsi la nga ñibbi sa dëkk, ndax ñoom rekk ñoo mën a dogal loolu. Ci kow loolu, nun it nu tàmbalee def lépp li nu war ngir mën a ñibbi. Ñaanoon ñu jële nu fii ba jëmmi jamono… Xey bés rekk , ni ko ñépp déggee, njiitu Senegaal wax ni Senegaal amul ay jumtukaay yu mu mën a jële ji ay doomam ci Siin. Juroon na naqar, njàqare ak tiitaange. Kàddu la yu indi woon jiixi-jaaxa te du ay kàddu yu neex a fàtte, rawatina waxin wu jekkul wi ak ni nu ko dégge woon.
Waaye nag, nu jëloon lépp delloo ko ci loxo Yàlla, jàppe ko rekk dogal, xam ne su waree jeex, dina jeex. Nu ngi sant bu baax.
Ba tey jii nag, nun xamunu lu tax ñu bàyyi nu fi ca jamono jooja. Déedéet.
NKF : Ni nga ko waxe, waxin dafa am solo te ku nekk ci tiis, boo ko mënul a dimbali yit, am na noo xam ni boo ko waxeek moom dinga dalal xelam. Dëgg la kàdduy Maki Sàll yi indi woon nañ njàqare gu réy ci waay-juri ñi nekk foofu ak it képp kuy doomu-Senegaal. Léegi nag Covid 19 yegsi na Senegaal, laal lu ëpp ñetti téeméeri doom-aadama. Lu Defu Waxu doon laaj ndax tey jii su ngeen ñibbisi woon, dungeen ko réccu ?
SMA : Dëgg la, koronaawiris dugg na Senegaal, te ma nga fay am i tànk. Xanaa di ñaanal Senegaal ak àddina sépp tey ñaax doomi-Senegaal yi ma ko sañ a wax ngir ñu gën a farlu ci ndigël yiy doktoor yi joxe ngir mën a mucc ci feebar bi, wàññi laamisoo te gën a bàyyi xel ci cet gi.
Ci sa laaj bi nag, su dee dëgg a neex Yàlla amunu dara lu nuy réccu. Déedéet. Ndax lu ma mënti am, sama réew moo ma ko gënal. Ba nuy sàkku ci nguuru Senegaal mu jëlsi nu, xamoon nanu bu baax ni dara jotu nu. Te sax su doon damaa am feebar bi walla ma war a faatu, faatoo sama dëkk ci samay mbokk moo ma gënal faatoo ci àll bi. Feebar bi it, su ma ko amoon, duma ñëw Senegaal di ko fa wàll kenn, damay faju ba noppi door a def lu may def, damay jàpp ni rekk ab soldaar laa bu dem xare. Senegaal, samay mbokk a fa nekk te ñoom ñépp jàmm rekk laa leen yéene.
NKF : Wax nga dëgg, ndax niñ lay xoole sa réew ak réewum jaambur du benn. Loolu leer na. Laaj bi ma la laaj, xey-na déggeewoo fi may waxe : jamono ji ngeen bëggoon a ñibbisi, koronaawiris daa amoon Siin te amul woon Senegaal. Léegi laal na lu ëpp ñetti téeméer ci Senegaal te mu ngi wéy di law. Kenn umplewul ni pexe yi Siin am, Senegaal amu ko. Ma doon la laaj tey jii nga xam ni feebar baa ngi ci sunu réew mi, ndax su ngeen ñibbisi woon du leen jural réccu ?
SMA : Maa ngi door a xam fi ngay waxe waaye awma benn réccu, donte Siin moo ëpp fuuf Senegaal doole. Su ma ñëwoon Senegaal yit damay sóobu ci liggéey bi rekk ngir lu jëmale sama réew kanam. Man noonu laa gise mbir mi, te loolu moo ma yitteel.
NKF : Waaw, dëkku jaambur moom loo fa mën a tekki it doxandéem nga fay doon. Kon li am solo mooy, ni ko Séex Anta Jóob wonee, boo jàngee li nga war a jàng ba noppi, nga dellu sa réew, amal leen njariñ. Di la ndokkeel ci loolu.
Biy koronaawiris door a am Siin, yéen ñi mu dalul, dañ leen a beroon ngir aar leen. Nu doon laaj naka la gaw (confinement) boobu deme. Naka ngeen koy dunde ?
SMA : Feebar bi nu ngi koy dund ak ngor ak jikkoy nit ñu am diine. Te gaw bi moo nuy aar, mooy sunu kaaraange. Ba fi Covid-19 bi duggee ba sunu-jonn-Yàllay-tey jii, nu ngi ci ber googu, sa néeg ngay nekk, doo génn lu-dul yéeg geg (escalier) ñu jël sa tàngaayu yaram nga daldi wàcc. Sunu dundin soppiku na bu baax a baax.
NKF : Ginnaaw gaw ngeen nekk, njàng mi nu muy deme ? Seen lekk it nu muy deme?
SMB : Man samam njàng, ci gëstu la tollu, maa ngi ci. Ñeneen ñi njàngum-soreyoo la ñuy xal a def ak seeniy sëriñ. Loolu door na. Fii, KENN DU GÉNN.
Ci wàllu lekk gi, dëkkuwaay bu nekk ak ni muy doxale. Man fi ma nekk nii, nun ñépp ay gan lanu fi waaye man rekk maa fiy doomu-Senegaal. Sunu yeneeni mbokk yaa ngi ci yeneen dëkkuwaay yi. Am na ñoo xam ni ci seen biir dëkkuwaay lañul jël benn néeg jagleel ko njënd meek njaay mi ñeel li ñuy dunde. Kilifa yi tamit dinan ci jàpp. Man nag fi ma féete, mën nga woote wax li nga soxla, bu dibéeree ñu indil la ko nga fey. Noonu daal lan koy defe. Xamoon nanu ni ci gaw la yëf yiy mujje ba taxoon na nu fagaru.
NKF : Dangeen di ay doomi-Senegaal yu nekk ci réew mu am feebar bu doy waar, Lu Defu Waxu bëggoon a xam ndax gornmaa Senegaal mi ngi leen di jàppale. Su dee lu am la, wan xeetu ndimbal la ?
SMA : Ambàsadëer bi mi ngi Beijing, te daanaka bés bu ne dina nu laaj sunu jàmmi yaram. Yenn saa yit dinaay jokkook yenn kilifay Senegaal nu weccee xibaar, ñu nuy nemmeeku. Bi feebar biy door a song Siin tamit, bi Maki Sàll nee mënu noo dimbali nu ñibbi, yónnee na nu koppar. Waaye ca la yem. Boobaak tey daal amaatul benn jéego bu nguur gi def.
NKF : Ñu baree ngi tuumaal Sinwaa yi fan yii, naan dañuy bunduxutaal ak a toroxal nit ñu ñuul ñi. Ndax ni ñu koy waxe la deme ? Ndax foofa ca Siin daa am ay doomi-Senegaal yu ay Sinwaa takk di leen diri ci mbedd yi ? Ndax Sinwaa yi dañoo jàpp ni doomi-Afrig ya fa nekk ñooy lawal doomu-jàngoro bu Covid-19 ?
SMA : Waaw, ni ngeen ko gise ci widéwoo yi, lu ñuy dund la fii ci Siin te ñépp di ko naqarlu. Ñu ngi koy naqarlu ba fu naqar yem. Guanzu la doomi-Afrig yi ëppe, foofa la mbir yi gën a takkarnaasee. Su nu sañoon nag, sunuy gornmaa jóg ci lii, won seen i naataangoy Siin fullaak faayda.
Am na lu ma bëgg a wax fii, foo tollu dégg ñu naan doomi-Afrig, doomi-Afrig… Xey-na su nu booloo woon, dinan gën a am doole waaye ku ci nekk ak sa yoonu boop la, ndax bokkunu gis-gis, danoo féewaloo te loolu dafa néewal sunu doole.
Am na leneen lu am solo lool te ñu koy faral di fàtte, mooy maanaam jël benn dëkk kepp di ko tëkkaleek Afrig yépp, ak ni mu tollu. Jaaduwul ñuy wax : ci misaal, Siin ak Afrig. Liy yoon mooy Siin ak Senegaal, Siin ak Niseryaa añs ; walla boog nañ ni : Aasi ak Afrig.
War nanoo xoolaat sunu bopp, Afrig warta nekk mbaamu kenn ba ku jóg ndulli ko ba sa xol sedd, soo noppee aal sa moroom te dara du la ci fekk. Sunuy njiit am nañu ci wàll bu baax a baax. War nañoo fexe ba kenn du nu yab.
NKF : Ñaawteef yooyu ngeen di dund tey jii ca Siin, ndax ndongo-daara yi ci lañu bokk ?
SMA : Sinwaa yi fi mu ne nii doomu-Afrig lañuy bañ a gis, amul xàjj-ak-seen. Ñi ñuy toroxal am na ciy ndongoy-daara, ay jaaykat ak i liggéeykat. Ñoom daal, bàyyiwuñu kenn, soo ñuulee te nekk doomu-Afrig rekk ñu dal sa kow.
NKF : Ci kow loolu, yéen ban taxawaay ngeen ci am ? Yan pexe ngeen lal ngir mucc ci lii ? ‘’Consul’’ ba fa nekkal nguuru Senegaal luy taxawaayam ci mbir mi ? Ndax jokkoo naak yéen ngir seet nu mu koy saafaraa ?
SMA : ‘’Consul’’ bi nag mësunu koo teg bët, mësunoo jokkook moom, man xaw ma sax turam. Dégg naa am na benn mbootaay moo xam ni Sëriñ Mbay miy toftalu njiit li mi ngi ci ak consul bi, ñooy liggéey ak sunu mbokk yi ñu dëj seen kër.
Bu loolu weesoo, nun ndongo yi nu ngi diisoo ci sunu biir ak itam yeneen doomi-Senegaal yi fi nekk ba ci sax yeneen doomi-Afrig yi ngir fexee dakkal nootaange bi. Jot nanoo jokkoo yit ak kilifay réew mi, weccook ñoom xalaat. Waaye ak lu mënti am, li am solo moo di ne luy jot jot na ginnaaw dee. Ñaawteef yi xew tey Siin, du guléet ndax dégg naa lu ni mel amoon na fi te mujjul fenn ci atum 2008 ; boobu nag fekkul ma nekk Siin. Yaakaar naa ni dina deme neneen bii yoon.
NKF : Ndax yéen doomi-Senegaal yiy jànge nii Siin, dangeen a am ndimbalu nguur gi walla yéen ay dundal seen bopp ?
SMA : Nekkin yi du benn. Am na ñu ci am ndimbal, am na it ñoo xam ne ñooy dundal seen bopp, seen i waay-jur ñoo leen di yónnee xaalis, ñu ciy fey iniwérsite, di ci faj seen soxla.
NKF : Ba tey ci wàllu jóge Siin, ndax am na yeneen doomi-Afrig yu ngeen nekkaloon te ñooña ñibbi ?
SMA : Waa-waaw. Ci lu ma xam te mu leer ma nàññ, réew yépp jëlsi nañu seen i doom muy Móritani di SudaN mbaa Alséri mbaa Marog walla Tinisi ak Afrig dii Siid.
NKF : Ndax yéen waa Senegaal ca Siin, jàppuleen ne seen réew da leen a won ginnaaw ?
SMA : Ca njalbéen ga, amoon na ñu mer ba futt, mbir mi bettoon na leen lool. Ku nekk ak ni nga ko dunde. Man ci sama wàllu bopp, am na lu ma yëgoon bi ma koy door a dégg waaye ak ndimbalu Yàlla gaaw naa ko génne sama xel. Kenn mënu maa teree doon doomu-Senegaal, moom laay xal di nekk te jàpp naa ne kenn ëppëlewu ma ci Senegaal.
NKF : Dangeen a nekk ci réewum jaambur, ñu dalal leen fa, réew mi am i jafe-jafe rekk ngeen bëgg a ñibbi. Ndax ci jamono jooju Sinwaa yi tamit jàppuñu ni dangeen leen a won ginnaaw ?
SMA : Xam nga, kilifay Siin yi ci seen bopp ñoo ni woon ku bëgg a dellu sa réew mën ngaa dem. Am na sax ñu nu doon wax : buleen dem, toogleen fii te am kóolute ci nun. Waaye ñi lay wax loolu day fekk ngeen miinante, ñi ci des doo xam luy seeniy xalaat. Sinwaa nag, ku bëgg réewam la. Leer na ñépp.
NKF : Yaa ngi Siin at yi ñu weesu yépp, lan moo la fa gën a yéem ?
SMA : Li may jaaxal ci àddina bariwul ndax lépp lu ma gis damay jàpp ne sunu Boroom moo ko def. Siin nag, li ma fi gën a seetlu mooy ni mu naate, ni biis yiy mel, ni tali yi yaatoo, ni dëkk bi sete, mbedd moo gis mu ni gàññ ak i defukaayu mbalit, yii daal saa su ma ko gise dama naan lii de, su ma ko mënoon a def Senegaal dina baax. Lu ma fi dul fàtte la, wax dëgg-Yàlla.
NKF : Yow mi dëkk ci réew mi Covid-19 njëkk feeñ te xam it ni waa Senegaal di dunde, loo leen di digal ci wàllu fagaru ?
SMA : Nañu dunde ni ñu war a dunde ; Senegaal réewu diine la : muy jullit bi di katólig bi, ku ci nekk dangaa war a set, sell, bañ a taq ; te sax sëqat jëme ci nit ñi ak yu ni deme, diine tere na ko. Kon su nu dundee noonu rekk mën nanoo mucc ci koronaawiris bi. Nañu jaayanteek suñu bopp tuuti rekk, mu jàll. Su ko defee li feebar bi bëgg du ko fi ame. Dëkk yi ko daan yépp amuñu garabam, noonu rekk lañ ci mucce, noonu lañ doge wàllent wi.
NKF : Loo bëggoon a tëje, yóbbante ko waa Senegaal ?
SMA : Xanaa di leen jaajëfal yéen waa Lu Defu Waxu ci liggéey bu rafet bi ngeen di def, te muy jëmale làmmiñi Senegaal yi kanam.
Bu loolu weesoo, nu ngi siyaar sunu waa-jur yi nga xam ni bés bu Yàlla sàkk ñu ngi ci kanam ci lépp. Nu ngi sant bu baax ñépp ñi nga xam ni ñu ngi nuy bàyyi xel, di nu ñaanal ci lu nu yëg ak lu nu yëgul.
Ginnaaw loolu tamit, feebaru Covid-19 bii am nanu ci jàngat bu mag ci sunu digganteek sunu réew, ak yeneeni réew ci àddina si ak it sunu digganteek sunu Boroom, nu war fee jóge gën a dellu ci Yàlla.
Kenn matalewul ku dul Yàlla waaye nu ngi ñaax sunuy kilifay réew ñu gën a farlu ci wàllum paj, defar ay lopitaan yu mucc ayib ndax sunu réew mi rafle na ay mask, ay noyyikaay ak i lali lopitaan. Nanu farlu daal ci fànn yépp, ngir jëm kanam.
Yal na Yàlla musal ñépp, defal nu tawféex ak taysiir.
NKF : Sëriñ Séex Mbàkke Amaar, Lu Defu Waxoo ngi lay gërëm ci waxtaan wi, ci sa jot, ak ni nga nangoo sédd askanu Senegaal ci say xalaat. Jërëjëf
Séex Mbàkke Amaar ca Wuhaan.
KAN MOOY LÀMP FAAL KALA ?
Làmp Faal Kala, am ñu ko gën a xame ci turu Ngoti Faal (Ngoty Fall), doomu Luga la ju gane àddina ci atum 1984. Moo ngi jànge ca iniwérsite bu Ndar. Foofu la ame ca atum 2009 lijaasay Master ci Làkk, Mbind ak Mboor ñeel Afrig, ca departmaa Àngale. Boobaak léegi muy wéyal ay gëstoom ci fànn woowu ba doon ku ci am aw tur. Jaar na itam ci atum 2011 ca Fastef, di daara ja ñuy tàggate jàngalekat yi ba am fa lijaasay CAES ji ko def ab jàngalekatu Àngale. Mu ngi dale Alquraan ca Gànnaar. Waaye kenn mënul a tudd Làmp te tuddoo Sëriñ Mustafaa Faati Kala, mi ko yar ca Luga, tàggat ko ci wàllu diine, def ci moom jikko yu rafet.
Moom Làmp Faal Kala, li waral mu jox yitte làmmiñu wolof bokk na ci anam yi mu màgge, ndax bu dee ci wàllu néegu ndayam, ay maamam dañu koo teel a xemmemloo làmmiñu Wolof ci woy ak a waxtaane mbindum mag ñu mel ni Seex Sàmba Jaara Mbay ak Seex Musaa Ka. Làmp moo ngi bokk itam ci wàllu baayam ci askanu Lebar, di ñu Yàlla may xam-xam ci wàllu mboor, cosaan ak aaday Wolof. Ay waajuram xirtal ko lool itam ci fonk tey sàmm ak topp baaxi Maamam.
Yooyu yépp daje ci moom tax mu teel a bëgg cig ngoneem di fentantu ay taalif ci fànn wu ne, di tëgg di leen riim. Xelum Xalam nag, téereb woy la bu ëmb i gis-gis ak i yëg-yëg, di soññeek a àrtu ci anam yu rafet, dëggu, neex a dégg.
LI CI BIIR XELUM XALAM
Làmp Faal Kala du mag waaye li taalifam yi biral moo di ne ku xam àddina la, am seeetlu ba tax koo bind ci téereem bii ne Di dund ak ku soxor doy na nattu/Da lay xoqtal di xeex ba nga fattu/Soo dëgërul sa xol bi jeex nga faatu/Te su ñu la tàggee nag ñoo fay jiitu. Mënees na cee yokk ne kenn walla dara feesul i bëtam. Li mu yëg rekk a ko amal solo, muy bind ngir lal waxtaan ak doom-aadama yépp, di jéem a dab seen bànneex. Firnde bi ci jëkk mooy turu téereb taalif bii EJO génne tey : Xelum Xalam. Woy yi ci biir dinañ féexal xol, ubbi xel, yaatal gis-gis. Waaye yemul foofu ndax day wone yit ne li koy tax a bind mooy fexee dooleel sunuw askan, ñaax nu ci ànd doon benn, di xàccandoo di dóorandoo. Moo tax Làmp Faal Kala ne : Nanu fexee juboo/Ànd bañ di xiiroo/Ngalla bunu di ŋaayoo/Fàttee joow sunu gaal.
Ndax lii dawul yaram ?
Lu nekk a ngi ci biir Xelum Xalam waaye li ci gën a fés moo di ne ki fent woy yii taalibe Baay-Faal bu mag la, di ko ndamoo saa su ne. Nan ko dégloondoo : Nu jóg te sax ci ndigal/Liggéey pastéefu jëf jël/Bunu séytaane dugal/ba far xañ nu jinaan.
NJËG LI : 5000 Fcfa
Saartjie Baartman ab jaam la woon, fekkoon baax ca réewum Afrig-bëj-saalum.  Moom, nag, benn doomu Àngalteer lañu ko jaayoon. Gannaaw bi, Tubaab yi dañu ko wutal ab dàkkental, tudde ko Venus Noire walla Venus Hottentote. Ci atum 1810 la àgg Tugal. Bi mu àggee, nag, tubaab yi dañu ko wuññi, gàcc ko, làññi di ko wone ci ja yi ak luuma yi, diggante Àngalteer ak Frãs.
Saartjie Baartman as ndaw su jekkoon, ab diriyànke bu amoon waŋ ak i ween yu réy lool la woon. Mu jaaxaloon tubaab yi, ba tax fu nekk lañuy jóge ngir deñsi-kumpa soxna si. Noonu la Tubaab bi nekke woon ak moom, xàwwi suturaam, dëkke koo toroxal. Yenn saa yi sax ñii làmbatu ko, ñee siif ko, ñeneen ñi di ko jam ak seen parasol ak yu ni mel.
Mënees na wax ne, Tubaab yi ab mala lañu jàppe woon Saartjie Baartman. Li koy gën a firndeel mooy li ñu ko boole ci benn téere bees jagleel mala yi. Ku def jëf ju bon te ñaaw jooju mooy Cuvier, benn doomu Frãs bu doon gëstu xeeti mala yi. Noonu, gannaaw soxna Saartjie Baartman  nit ku ñuul la woon, Cuvier da koo boole ci mala yi, saytu ko, amal ay njàngat ci moom. Noonu, mu méngale ko ak mala yiy nàmpal, boole ko ci biir téere boobu nga xam ne, dajale xeeti mala yiy dund yépp a ko taxoon a jóg.
Bi mu faatoo ci atum 1815, kenn ci gëstukatu Frãs yi gënoon a mag te xelam màccoon ci xeet yiy dund, da koo fees, daggate ko, teqale cër yi. Mu seppi yóor gi, dindi awra wi, denc leen ci anam boo xam ne duñu yàqu. Jëmm ji moom, ñu lëmës ko ne ko gàcc ci kàggu-aada gi ñu duppe Musée de l’homme te nekk ca Pari, di péeyub réewum Frãs.
Saartjie Baartman, nag, dara yóbbewu ko mbugal bu ñaaw bii lu dul ni jigéen ju ñuul bindoo ak taaram. Ci atum 1994, ab diir ginnaaw bi politigu boddikoonte ci biir xeet (apartheid) jeexe ci réewum Afrig-bëj-saalum, ca la askan wa ñuy woowe ay xoyxoyca mooma réew sàkku ci Nelson Mandela mu fexe ba jot ci néewub Saartjie Baartman. Seen jubluwaay moo doon suturaal ko, denc ko ci bàmmeel. Waaye ñenn ci gëstukati réewum Frãs lànk ba tëdd ci naaj wi. Amuñu woon benn lay lu dul di wax ne néewub Saartjie boobu moomeelu Frãs la.  Noonu ba ci atum 2002 ci la Frãs soog a nangoo jébbale Saartjie Baartman ginnaaw bi dipite yi jëlee ndogal lu ni mel ca péncum-ndawi-réewam.
Tabo M’Beki mi jiitewoon booba ‘’Afrique du Sud’’ sànni woon na ci kàddu yu daw yaram yii : Kiy niru mala dëgg-dëgg du doomu-Afrig bii di Saartjie Baartman. Déedéet. Mala yi dëggëntaan ñooy ñi ko xañ boppam ba noppi def jëf ju ñaaw jii.
Noonu Yeesu siggi, séen ay boroom alal ñuy dugal seen sarax ca ndab ya ca kër Yàlla ga.  Mu gis itam jenn jigéen ju jëkkëram faatu te mu ñàkk, ju fa def ñaari poseti xànjara.  Noonu mu daldi ne: Ci dëgg, maa ngi leen koy wax, jigéen ju ñàkk jee moo ëpp ñeneen ñépp lu mu joxe.  Ñoom ñépp dañu sàkk ci seen barele, waaye moom dafa sàkk ci néewleem, ba joxe xaalis bi mu waroona dunde.
Noonu ay nit doon wax ci lu jëm ca kër Yàlla ga, ak ni ñu ko rafetale ak ay doj yu jafe ak alal ju ñu jébbal Yàlla. Waaye Yeesu ne leen:  Li ngeen gis fii lépp, jamono dina ñëw joo xam ne dina daanu, ba doj dootul des ci kaw doj.
Ñu laaj ko ne: Kilifa gi, kañ la loolu di am? Ak luy tegtal ne looloo ngi waaja xew?  Yeesu ne: Moytuleen, bu leen kenn nax. Ndaxte ñu bare dinañu ñëw ci sama tur ne: Moom laa, walla ñu naan: Jamono ji jegesi na. Buleen topp ñooñu.  Bu ngeen déggee ay xare ak ay réew yu jóg, wottuleena tiit, ndaxte fàww yooyule jëkka am. Waaye taxul mujug jamono daldi taxaw.
Noonu mu teg ca ne: Xeet dina jóg, xeex ak weneen xeet, réew dina xeex ak meneen réew.  Suuf dina yëngu yëngu yu réy, te wopp ak xiif dina am ci bérab yu bare. Dina am it ay xew-xew yu raglu ak ay firnde yu mag yuy jóge asamaan.  Waaye bala looloo xew, dees na leen jàpp, fitnaal leen, di leen jébbal àttekat yi ca jàngu ya, tëj leen kaso. Dees na leen yóbbu ci kanam i buur ak i boroom réew ndax sama tur.  Loolu dina leen ubbil bunt, ba ngeen man maa seedeel.  Fasleen yéenee baña wut lay ngir musal seen bopp.  Ndaxte man ci sama bopp maa leen di jox kàddu ak xel moo xam ne seeni noon duñu ko mana teggi, mbaa ñu di ko weddi.  Seeni waajur sax ak seeni doomi ndey, seeni bokk ak seeni xarit, dinañu leen jébbal àttekat yi, ba ñu rey ñenn ci yéen.  Te ñépp dinañu leen bañ ndax sama tur.  Waaye seen genn kawar sax du neen.  Seen muñ moo leen di musal.
Bu ngeen gisee ay xarekat wër dëkku Yerusalem, xamleen ne jamono, ji ñu koy yàq, agsi na.  Kon nag ku nekk ci biir diiwaanu Yude, nanga daw ca tund ya; ku nekk ci biir dëkk bi, nanga ko génn; te ku nekk ca tool ya, bul dugg ca dëkk ba!  Ndaxte ci bés yooyu Yàlla dina fey jëf yi, te li ñu bindoon ci téereb Yàlla dina mat.  Ngalla jigéen ñi ëmb ca bés yooya, ngalla it ñiy nàmpal! Ndaxte tiis wu metti dina am ci réew mi, te Yàlla dina wàcce meram ci waa réew mii.  Dees na leen reye ak i jaasi, jàpp leen jaam, yóbbu leen ci réewi àddina sépp. Te ñi dul Yawut dinañu nappaaje Yerusalem, ba kera jamonoy ñi dul Yawut mat.
Ay firnde dinañu feeñ ci jant bi, ci weer wi ak ci biddiiw yi. Ci kaw suuf xeet yi dinañu tiit, jaaxle ndax riiru géej gi ak yëngu-yëngub duus yi.  Bu boobaa nit ñiy xëm ndax tiitaange, bu ñuy xalaat musiba, yi nara wàcc ci àddina, ndaxte dees na yëngal kàttani asamaan.  Noonu dinañu gis Doomu nit ki di ñëw ciw niir, ànd ak kàttan ak ndam lu réy.  Bu mbir yooyu di tàmbalee xew nag, boo yaboo ngeen siggi, téen, ndaxte seen njot jubsi na.
Noonu Yeesu misaal leen lii: Xool-leen garabu figg ak yeneen garab yi.  Bu ñu gisee ñu sëq, soxlawuleen kenn wax leen ne, nawet bi jubsi na xaat.  Noonu itam bu ngeen gisee loolu lépp xew, xamleen ne nguuru Yàlla jege na.
Ci dëgg maa ngi leen koy wax, niti jamono jii duñu wéy, te loolu lépp amul.  Asamaan ak suuf dinañu wéy, waaye samay wax du wéy mukk.
Moytuleen seen nafsu diigal leen ci yàqute ak ci màndite ak ittey àddina, ba bés boobu bett leen ni mbaal.  Ndaxte dina dal ci ñépp ñi nekk ci kaw suuf.  Yewwuleen, di sax ci ñaan, ngir ngeen mana mucc ci loolu lépp wara xew, te mana taxaw ak kóolute ci kanam Doomu nit ki.
Yeesoo ngi daan yendoo jàngle ca kër Yàlla ga, te bu guddee mu dem ca tund wu ñuy wax tundu Oliw ya, fanaan fa.  Te nit ñépp dañu daan teela xëy ca kër Yàlla ga, di ko déglu.
Mbasum koronaawiris mi lëmbe na àddina sépp, jaxase réew
yépp. Amul menn réew mu mucc ci jàngoro ju bon jii bawoo
Siin, ci weeru desàmbar wii weesu, atum 2019. Dafa di, nag,
mbas mi ñépp la bett. Ndege, ni mbas mi tasee wërngal àddina
si, kenn foogewu ko woon nii. Moom kay, jàngoroy Covid-19
baa ngi mel ni wëraakoon, fu nekk mu ne fa naam-daraame. Ku
mu janool ba ne la niib, bu yeboo xam ni, bu ci Yàlla jàppul, biir
suuf nga jëm. Te, Afrig, sax, kenn demul mu des.
Mbas mi daaneel na limub nit bu jéggi dayo ci àddina si,
rey ñu baree bare. Covid-19 bi yemul rekk ci di doyadil wér-gi-
yaramu nit ñi ak di faagal seen i bakkan ; waaye, tamit, dafa
làmboo ay loraange yu dul jeex ñeel fànn yu bare. Loraange yi
aju ci wàllu koom-koom yee gënatee doy waar. Moo tax, réew yi
mbas mi song yépp, rawatina yu am doole yi, dañu jël ay dogal
yu bare, génne xaalis bu takku ngir rekk mën a dékku loraange
yooyu. Bu dee koom-koomi réew yu mel ni Etaasini, Farãs,
Àngalteer, Espaañ, Itali, añs. la mbas mi néewal-doole, Afrig, moom, kenn waxaalewu ko. Naam, nguuri réewi Afrig yi jël nañ
ay matuwaay ngir fagaru. Wànte, ba tey, warees na amal ab
Xeex ak mbër mu tollu ni Covid-19 dafa laaj ay pexe ak mbir yu
bare. Waaye, ajoowoo na yit alal ju takkoo takku. Ndeysaan,
Afrig moom, ndóol a di ñaareelu turam, tumurànke di santam.
Loolu tekkiwul ni réewi Afrig yi amuñu xaalis walla alal ju doy
de. Déedéet. Dafa di, ni njiiti Afrig yi taylee alalam ak i doomam,
rawatina cuune biñ cuune, moo waral Afrig mënta jariñoo alal
jim làmboo. Bu ko defee, leb ak ñaanaatu rekk lañ fi nekke.
Léegi, nag, jamono jii nga xam ne jamonoy bopp sa bopp la,
tëjees na bunti réew yépp, kenn talatul kenn. Kon, nan la waa
Afrig di def ngir génn ci, ñoom ñi nga xam ne, li ëpp ci li ñuy
dunde, dañu koy jéggaani bitim-réew ? Déggees na sax njiitu
réew mi, Maki Sàll, di wax ne ‘’Banque Mondiale’’ dafa war a far
bori réewi Afrig yi, walla mu xool ni mu koy wàññee. Lii rekk doy
na ci gàcce. Waaye, warees na cee jële njàngat yu bare. Bu ci
jëkk mooy solos mbey, dunde. Nde, ci dëgg-dëgg, askan wu
nekk war ngaa mën a bey li ngay dunde.
Ci beneen boor, yëngu-yëngu yi ak xeeti liggéey yu bare,
rawatina yu sew-sewaan yi askanu Afrig yiy faral di suturloo, su
ñu dakkul it, wàññeeku nañ bu baax. Mënees na jël misaal ci
Senegaal. Sabab bi, nag, mooy aaye bi nguur gi aaye mbooloo
yi, guural gi ak dëju-guddi. Rax-ci-dolli, tëjees na yenn ja yi, utal
waxtu wàcc ya ca des. Ci wàllu dem beek dikk bi, wàññees na lim yi daamar yi war a yeb. Am ay dawalkat yu yokk paas yi
ndax li ñu daan am, amatuñu ko te njëgu esãs bi wàññeekuwul.
Fim ne nii, sikkim yépp a lakkandoo. Daanaka, dara doxatul ci
réew mi, rawatina koom gi. Xutaab bii, bu yàggee njaaxum am.
Ndax réewi Afrig yi am nañu xel meek doole ji leen ciy génne ?
Ndax danuy toog di xaar ndimbal walla danuy am sunu fullaay
bopp, demal sunu bopp ? Ndax ‘’Banque Mondiale’’ dina nangul
Maki Sall ñaanam gi ?
Laaj yaa ngoogu. Waaye, li am ba des mooy ne, fim ne nii,
koom-koom yaa ngi sooy. Te mën naa jur fitna ju réy a réy ci
Benn bés Yeesu dajale fukki taalibe ya ak ñaar, jox leen doole ak sañ-sañu dàq rab yépp ak di faj jàngoro yi.  Noonu mu yónni leen ñuy yégle nguuru Yàlla ak di faj jarag yi.  Mu ne leen: Bu ngeen di dem, buleen yóbbaale dara, du yet mbaa mbuus mbaa mburu mbaa xaalis. Buleen yor it ñaari turki.  Kër gu ngeen dugg, dal-leen fa, ba kera ngeen di fa jóge.  Fépp fu leen nit ñi gàntoo, génnleen ca dëkk booba te ngeen yëlëb seen pëndu tànk, ngir seede leen seen réer.
Noonu ñu dem dëkk ak dëkk, di fa yégle xibaaru jàmm bi, tey wéral jarag yi.
Bi Erodd boroom diiwaanu Galile déggee li Yeesu ak ay taalibeem doon def lépp, mu jaaxle, ndaxte amoon na, ñu doon wax ci mbiri Yeesu naan: Yaxya moo dekki.  Am it ñuy wax naan: Ilyaas moo délsi. Ñeneen naan: Kenn ci yonent yu jëkk yaa dekki.  Waaye Erodd ne: Yaxya, man mii maa dagglu boppam. Kon kii ma dégg ay jalooreem, mooy kan? Noonu mu koy fexee gis.
Bi ndaw ya délsee, ñu nettali Yeesu la ñu defoon lépp. Noonu mu yóbbaale leen, ñu sore nit ñi, jëm ca dëkk bu ñuy wax Betsayda.  Bi ko nit ña yégee, ñu toppi ko. Yeesu teeru leen, di leen wax ci mbirum nguuru Yàlla, te di wéral ñi ko aajowoo.
Ca ngoon sa fukki taalibe ya ak ñaar ñëw ci Yeesu ne ko: Yiwil mbooloo mi, ñu dugg ci dëkk yi ak àll bi ko wër, ngir am lu ñu lekk ak fu ñu fanaan, ndaxte fii àllub neen la.  Waaye Yeesu ne leen: Joxleen leen lu ñu lekk. Ñu ne ko: Amunu lu dul juróomi mburu ak ñaari jën. Xanaa ndax nu dem jëndal mbooloo mii lu ñu lekk?  Ndaxte lu wara mat juróomi junniy góor a nga fa teewoon. Yeesu ne taalibe ya: Neeleen mbooloo mi ñu toog def ay géewi juróom fukki nit.  Taalibe ya def ko, toogloo nit ña.
Bi loolu amee Yeesu jël juróomi mburu yi ak ñaari jën yi, xool ci kaw, gërëm Yàlla, ba noppi mu damm leen, jox taalibe yi, ngir ñu séddale ko mbooloo mi.  Noonu ñépp lekk ba suur. Bi ñu dajalee desit ya, ñu feesal fukki pañe ak ñaar.
Benn bés Yeesu beddeeku mbooloo ma, di ñaan; taalibe yi nekk ci wetam. Mu laaj leen ne: Nit ñi, ku ñu wax ne moom laa?  Ñu ne ko: Am na ñu naan, yaa di Yaxya; ñeneen ne, Ilyaas; ñi ci des ne yaay kenn ci yonent yu jëkk yaa dekki.
Yeesu ne leen: Yéen nag ku ngeen ne moom laa? Piyeer ne ko: Yaa di Almasi, bi Yàlla yónni.  Noonu Yeesu daldi leen dénk, tere leen ñu wax ko kenn,  teg ca ne: Doomu nit ki war na sonn lu bare; sarxalkat yu mag ya ak xutbakat ya dëddu ko, ñu rey ko, mu dekki ca ñetteelu fan ba.
Noonu Yeesu ne leen ñoom ñépp: Ku bëgga aw ci samay tànk, na bàyyi boppam, gàddu bés bu nekk bant, bi ñu ko wara daaj, doora topp ci man.  Ndaxte koo xam ne bëgg ngaa rawale sa bakkan, dinga ko ñàkk, waaye ku ñàkk sa bakkan ngir man, dinga ko jotaat.  Ndaxte moom àddina sépp, lu muy jariñ nit, su fekkee ne dafay ñàkk bakkanam walla mu loru?  Ku ma rusa faral, te nanguwul samay wax, Doomu nit ki dina la rusa xam, bés bu ñëwee ci ndamam ak ci ndamu Baay bi ak lu malaaka yu sell yi.  Ci dëgg maa ngi leen koy wax, am na ñi fi taxaw ñoo xam ne duñu dee te gisuñu nguuru Yàlla gi.
Bi ñu ca tegee luy tollook ayu-bés gannaaw bi Yeesu waxee loolu, mu ànd ak Piyeer, Yowaana ak Saag, yéeg ca kaw tund wa ngir ñaan.  Bi muy ñaan, xar kanamam daldi soppiku, ay yéreem weex tàll bay melax.  Am ñaari nit di waxtaan ak moom, muy yonenti Yàlla Musaa ak Ilyaas.  Ñoo feeñ ci ndamu Yàlla, di waxtaane ci demug Yeesu, gi muy àggalee yenam ci Yerusalem.  Fekk Piyeer ak ñi mu àndal doon gëmméentu, waaye bi ñu yewwoo bu baax, ñu gis ndamu Yeesu, ak ñaari nit ñu taxaw ci wetam.  Bi nit ñooñu di sore Yeesu, Piyeer ne ko: Kilifa gi, bég nanu ci sunu teew fii; nanu defar ñetti mbaar, benn yaw, benn Musaa ak benn Ilyaas. Fekk xamul la mu doon wax.  Bi mu koy wax, niir ñëw muur leen, taalibe yi daldi tiit, bi leen niir wa ëmbee.  Noonu baat jibe ca niir wa naan: Kii mooy sama Doom ji ma fal; dégluleen ko.
Bi baat ba waxee ba noppi, Yeesu rekk des fa. Taalibe ya noppi, baña nettali kenn ca jamono jooja la ñu gisoon.
Ca suba sa Yeesu ak taalibe ya wàcce ca tund wa, mbooloo mu bare ñëw, di ko gatandu.  Nit xaacu ci biir mbooloo mi naan: Kilifa gi, maa ngi lay ñaan, nga seet sama doom, ndaxte moom kepp laa am.  Léeg-léeg rab jàpp ko, mu daldi yuuxu ca saa sa, rab wi di ko sayloo, gémmiñ gi di fuur. Du faral di génn ci moom te dina ko sonal.  Ñaan naa say taalibe, ñu dàq ko, waaye manuñu ko.  Yeesu ne leen: Yéen niti jamono jii, yéen ñi gëmadi te dëng, ba kañ laa wara nekk ak yéen te di leen muñal? Indil ma sa doom.
Bi xale biy agsi, rab wi di ko daaneel ci suuf, muy say. Waaye Yeesu daldi gëdd rab wa, wéral xale ba, daldi ko delloo baayam.  Ku nekk waaru na ndax màggug Yàlla.
Bi ñuy yéemu ci li mu doon def, Yeesu ne taalibeem ya:  Dégluleen bu baax lii ma leen di wax: dinañu jébbal Doomu nit ki ci loxoy nit ñi.  Waaye taalibe ya xamuñu kàddu googu. Yàlla dafa leen nëbb li muy tekki, ba ñu bañ koo xam, te ñemewuñu koo laaj Yeesu.
Werante am ci biir taalibe yi, ñuy laajante kan moo gëna màgg ci ñoom.  Yeesu mi xam seen xalaat, jël ab xale, teg ci wetam ne leen:  Ku nangu xale bii ci sama tur, man mii nga nangu; te ku ma nangu, nangu nga ki ma yónni; ndaxte ki gëna woyof ci yéen ñépp, kooku moo gëna màgg.
Bi loolu amee Yowaana jël kàddu gi ne: Kilifa gi, danoo gis nit kuy dàq ay rab ci sa tur, nu tere ko ko, ndaxte bokkul ci nun.  Waaye Yeesu ne ko: Buleen ko tere, ndaxte ku la sotul, far na ak yaw.
Bi jamono ji jegeñsee, ji Yeesu waree jóge àddina dem asamaan, mu sigiñu ci dem Yerusalem.  Noonu mu yebal ay ndaw, ñu jiitu ko. Ñu dem nag, dugg ci ab dëkk ci diiwaanu Samari, ngir wutal ko fa fu mu dal.  Waaye waa dëkk ba nanguwuñu ko, ndaxte mi ngi jublu woon Yerusalem.  Bi taalibe yi tudd Saag ak Yowaana gisee loolu, ñu ne: Boroom bi, ndax dangaa bëgg nu ne, na sawaras asamaan dal ci seen kaw, faagaagal leen?  Waaye Yeesu walbatiku, yedd taalibe ya,  ba noppi ñu daldi dem wuti beneen dëkk.
Bi ñuy dem, am ci yoon wi ku ne Yeesu: Dinaa la topp fépp foo jëm.  Waaye Yeesu ne ko: Till yi am nañu seeni kàmb, te picci asamaan am nañu ay tàgg, waaye Doomu nit ki amul fu mu noppal boppam.  Yeesu ne keneen: Toppal ci man. Waaye kooku ne ko: Sang bi, may ma, ma jëkka dem suuli sama baay.  Mu ne ko: Bàyyil ñi dee, ñu suul seeni néew. Yaw demal, yégle nguuru Yàlla.  Keneen ne ko: Sang bi, dinaa la topp, waaye may ma, ma jëkka tàgguji sama waa kër.  Yeesu ne ko: Kuy ji, di geestu, yeyoowula liggéey ci nguuru Yàlla.
Toj naa fii ! ,  Tasaare naa fee ! ,  Rajaxe naa fale ! …
Su nu waxantee dëgg, xorom si moom la ! Moom Madike Ñaŋ, kenn ci wutaakoni yi, mooy xorom siy safal kampaañ bi ñuy waaj a jéexal.
Ci biir werante yeek, xuloo yeek, ŋàññante yeek, tamante dëmm yi, Madike moom, neex deret ba dee, ciy ree ak i kókkali, boole ciy kàddu yu rafet, lanuy jaaye sàrtu doxalinam bi mu faf tudde  Jàmm ak xéewal .
Dal ak aafiya daal la indi ci kampaañ bi nga xam ne, boobaak léegi, ni nu ko waxe ci njélbéen gi, defante doŋŋ lees ci seetlu, defante bay dóorantey kurpeñ, di génney jaasi… Nii lañ fi woññee — walla woññeegum ? — ñaar ba ñetti doomi-Aadama yu seen bakkan rot.
Madike moom, ci jamono yii, mu ngiy toj Anternet. Mook Usmaan Sonkoo ko koy xëccoo, sax. Sonko daa aakimu, daanaka, reeso sosiyoo yi, bàyyi wujjam yépp ginnaaw ci wàll woowu. Waaye Madike Ñaŋ sorewu ko lool ndax saa yoo duggee Anternet daj ciy nataalam mbaa dégg i kàddoom. Ne ñi mën a muñ i feemam barewuñu. Moom daal day reeloo nit ñi ba seen biir di metti ! Wax ji benn la : ‘’kii daal moo neex !’’…
Waaye li am ba am, moo di ne, wutaakon bile, mu tey ko mbaa mu bañ koo tey, fexe na ba nit ñi génne seen xel ci liñ yàgg a ruumandaat : ndax, moom, jot ci réew mee ko tax a jóg walla dafa bëgg a sotle Maki Sàll ba noppiy dof-doflu, di reeloo askan wi ? Madike Ñaŋ, ndax yàqal Ablaay Wàdd ak Karim ak seen pàrti, PDS a ko tax a sàmp ndëndam ? Lu waral layookat bu siiw ni moom, amoon lool bayre, doon ku am fulla, xéy di wër réew miy wax ay waxi ku daanoo ci saret ? Xanaa kay li ko jaral a sóoru Wàdd du neen ! Ndax kat, ‘’Góor-gi’’ léppam la woon, ni sët la ko mas a jàppe, jàngal ko politig, doon njiitam.
Nu seetaanati ba xam  fu boroom wànnent di mujje ak i gëtam
Saydu BA waa Ñooro la, di al-pulaar bu gàlle. Ndaanaan luy yëngu ci teyaatar la, tëgg ak um pecc. Tukki na ci réewi nasaraan yu bari, di fa teeweji ay ndajey fecckat ak i tëggkat. Ba Saydu tàmbalee bind ay taalif ak léegi, am na lu ëpp ñaar-fukki at.
Boo dee lekk, mukk doo suur
Lu la romb nga daldi siif
Sa koll gu rëy doo tàggook xiif
Saa su nu nekkee ci jàmm
Toog ba sunum xel dal
Nga dëkkee kàcc ak sàcc
Di déqi toolu askan wi
Weñ yi di la biiw
Tan yi di la yéew
Cogg gi dar la di la woy ak a jay
Ngay jayaxu ndax alal ji nga luubal
Bu nit ñi di daw ngir sàkku leer
Yaa ngay màmm ci biir lëndëm
Sos sa mbootaay di diisoo
Ay pexe yoo moome suuf si
Moomuloo li nga bokk ak say nawle
Dooley askan wi la suuxat
Boo nu ŋàccee ba nu jeex tàkk
Siddi nu ba nu wow koŋŋ
Booba fekk na li ci sa koll
Saw yàppu yaram moo ca fees
Waxtaan wii, ab tekki la ñeel jotaayu laajt-tontu bu Saada Kan di amal ci tele 2Stv ñaari ayu-bés yu nekk, te mu dalaloon ci sunu werekaan bi, Bubakar Bóris Jóob keroog, altine 22eelufan, sulet 2019
Bii mooy ñaareelu xaaju waxtaan wi. Dinan leen indil ñetteelu xaaj bi
S. K. :Bóris, yaa ngi dox ay jéego yu am solo ñeel làmmiñi réew mi. Këru móolukaay bi nga sos tudde ko EJO, jagleel ko làmmiñi réew mi te soxna Ndey Koddu Faal jiite ko, bokk na ci la koy firndéel. Waaw, lu tax nga tudde ko EJO ak lan la EJO tekki ?
B. B. J. : Waa…waa…waaw. Wax nga dëgg ! Baatu EJO mi ngi jóge ci làkku Ruwandaa. Te, Ruwandaa dafa di réew mu ma xam lool, mu neex ma lool sax, wax dëgg. Rax-ci-dolli, am réew mu ma jox cër la, fonk ko lool itam. Bu loolu weesoo, EJO baat la boo xam ne, mënees na koo firee démb ji walla ëllëg ji. Kon, baat bi ëmb na ñaari jamono : li nu weesu te mu sax ci sunuy xel ak i xol (cosaan) ak li ñëwagul te nu koy séentu di ko waajal (suba).  Loolu, nag, du neen. Diisaayu baat bi ak maanaa ji mu làmboo bokk na ci li tax nu taamu ko.
Bu ko defee, mënees na wax ne, ca dëgg-dëgg, ñaari mbir ñoo sabab tànneefu tur wile. Bi ci jiitu mooy topp ci tànki Séex Anta Jóob mi nga xam ne, mi ngi tënkoon xeexam ci leeral sunu démb ak ay firnde yu wér, dekkil sunu moomeel ak sunu ngor ngir waajal ak liggéeyal ëllëgu Afrig bu naat a naat.
Ci beneen boor, li nu ko dugge mooy biral bennoo doomi-Afrig bi nuy xeexal. Ba tey, ci tànki jàmbaar ji lanuy top, sunu werekaan bii di sunu royukaay Séex Anta Jóob. Ndaxte, bu nu neexoon nu tànn benn baat ci baati wolof yi, walla benn baat ci làmmiñi réew mi. Waaye, dafa jot nu jéggi digi waaso yi, far digi réew yi te fexe lëkkale doomi Afrig yi nga xam ne, ñoo bokk cosaan, seeni aada ak i làmmiñ bokk menn mbakkan mi leen meññ. Ci tënk, turu EJO wi day màndargaal yoon wi nu taamu te muj gi di sunub afal, maanaam afalub Afrig ba mu daj. Yoon woowu nag, cosaan la tàmbalee, jaar ci réewi Afrig yépp ngir lëkkale leen, boole leen def benn, ba noppi wutali ëllëgu booloo ak naataange  ju dàq.
S. K.: Sos nga yit benn yéenekaayu web ci làmmiñu wolof tudde LU DEFU WAXU ; ngeen tekki tamit téere Mariyaama Ba bi ci kërug móolukaay gu ñuy wax Céytu. Nu gis ne, ba tey, ci Séex Anta la mbir miy dellu ndax Céytu la cosaanoo.
B.B.J. : Waaw. Dëgg la. Ñépp xam nañ ni Céytula Séex Anta Jóob fekk baax. Dafa am lu nit ñu bare réere mbir ci Séex Anta Jóob. Mooy ne, bala dara, Séex Anta tekkikat la woon. Ca njëlbéen la sóobu ci tekkinu mbindi boroom xam-xam yu mag a mag. Noonu, jotoon na tekki ci wolof tënkub  La théorie de la relativité  bu Albert Einstein, bàkku réewum Farãs, ay jukki ci mbindi Corneille ak ci Odyssée, añs.  Muy lu am a am solo, rawati-na bi muy méngale làmmiñu Misra gu njëkk gaak sunu yos yi : wolof, séeréer, pulaar… te muy liggéeyub tekki ba tey.  Waaye, gaa ñi duñ ci bàyyi xel. Dafa di, sax, am na ci ñoom ñu xeeb làmmiñi Afrig yi.
Xam nga, Saada, dafa am lu mat a wax ci xeltukati miim réew, muy lu doy waar. Gis nga, bi ma génnee sama téere wolof bu njëkk bi te muyDoomi golo, ñu bare ci xeltukat yi dañu waaru woon, ànd ak mbetteel gu réy. Maa ngi fàttaliku kàddu giñ ma daan wax, naan ma :  waaw, Bóris, ndax yaakaar nga ne sunu làmmiñ yii mënees na cee bind ay téere fént yu mucc ayib ?  Du càggan ne, dañu xeeb walla dañu suuféel làmmiñu wolof ndax xam naa leen bu baax a baax sax, meluñu noonu. Dama foog ne ñàkk xam la rekk.
Jàpp naa ne, ndege, ni nit ñi bokkee, noonu yit la làkk yi bokkee. Te sax, làkk woo gis, am na lu mu yoreel moroomu làkkam. Loolu waral, ci misaal, nu mën a jóge ci àngale tàbbi ci farañse,  jóge ci farañse tàbbi ci àngale, noonu ba làkki àddina sépp daj, rawati-na sunuy làmmiñ. Rax-ci-dolli, Sëriñ Musaa Ka, taalifkat bu mag bi, dafa ne : wépp làkk rafet na, buy yee ci nit xel ma, di tudd ci jaam ngor la. Kon, ku mu neex tëbee ca español, dali ci pulaar walla séeréer. Loolu dafa neex ! Bu nu ko kenn yàqal ! Loolu, mbaax gu nu Boroom bi jagleel la. Ni nit ñi bokkee benn maam (Aadama), noonu la làkk yi bokkee wenn ndeyu-làkk wi leen bokk njaboote. Kon, deesu leen a féewale walla di samp ay dig ci seen diggante.
S.K.: Bóris, bëggoon naa xam ndax mbindum wolof yomb na la. Ndaxte muy man, di yow ak sunuy moroom, ay guney Medinaa lañ. Wolof bi nu tàmm a làkk ak wolof bu set wecc bi ngay bind ci say téere dañu wute. Ndax danga jàng wolof walla yaa ngi jàng ba léegi ?
B.B.J.: Sa laaj bi am na solo lool, sax. Dëgg la, jàng naa wolof ak ñoom Paate Jaañ ca Iniwérsite Séex Anta Jóob bu Ndakaaru ak ci sunu biir kuréli politig yi nu amoon ci ati 1960 yi. Ndax, nag, danu fullaloon bu baax mbirum làmmiñ. Bu dee wax dëgg rekk, nag, mësu maa yaakaar ne bés dina ñëw ma bind ci wolof. Sama jaar-jaar ak li ma jàng tubaab ba soresee ma taxoon a jàpp loolu ; doonte ne bëggoon naa ko, amoon ci itte lool. Daan sikk-sàkka ci sunu làmmiñ yi, ndax mënees na cee fent. Waaye Yàlla def mu am benn xew-xew bu soppi sama dundin, soppi sama xalaatin, te loolu li ma dem Ruwandaa ci atum 1998 la.
Bi ma fa demee xool réew mi ak ña fa nekk, taxaw seetlu, ci laa xam ne li fa jotoon a xew jotewul dara ak mbañeelug nawle. Maanaam, du Tutsi bi moo ameeloon mbañ Utu bi, walla Utu bee ameeloon mer Tutsi bi. Ca dëgg-dëgg, li sooke musiba Ruwandaa ba, mi ngi aju woon ci mbañeel ak xeebeel bu ku nekk ame woon ñeel sa bopp. Te, daanaka, looloo di laago bépp doomu Afrig. Moo waral nu xeeb sunu bopp, xeeb li nu doon ak sunu moomeel bay am kersa ci sunuy aada ak sunu cosaan. Loolu moo nu yóbbe nuy toppandoo ak roy Tubaab bi. Bu ko defee, sama tukkib Ruwandaa bi moo ma yee, ma daldi geestu, yëraat liggéeyu Séex Anta.Rawati-na, bi ma demee ba xam ne Farãs mooy naaféq bi doxoon ci diggante doomi-Ruwandaa yi ba ñuy reyante seen biir. Te duggewu ko woon dara lu dul bëgg faa samp làmmiñam, tasaare ko ci àddina si. Nga xool, gis ne yaa ngi jëfandikoo làmmiñu nootkat boobu, dib naaféq ak séytaane boo xam ne, féewale, noot ak sàcc alalu réewi Afrig yi rekk a ko tax a jóg. Loolu, képp ku am ci ngor as tuut, dinga taxaw xoolaat sa bopp. Looloo ma yóbbe ma daldi tàmbalee bind ci làmmiñ wi ma nàmp. Waxuma ne warunoo jëfandikoo farañse, waaye war nanoo gën a fiir ci sunu làmmiñ yi. Ndax, sama bopp ma la gënal, tekkiwul ne dama laa bañ. Te wolof dafa ne, ku wacc sa ànd, ànd boo dem fekk ca boroom. Loolu laa xam ba tax ma sóobu ci mbindum wolof.
Gaa, du woon lu yomb ca njëlbéen ga. Sonnoon naa lool sax bi may bind Doomi Golo, ndaxte saa su  nekk dama waroon xoolaat njuumte yi. Waaye, sant Yàlla, jëmbët naa fulla ci liggéey boobu ba def ci tey jii ay jéego yu takku. Ndax, sama ñaareelu téere bi, Bàmmeelu Kocc Barma, Niseryaa laa ko binde, man kese, mu gën maa yomb lool, daawuma yërndu saa su ne sàqu-baat yi ndax rekk ragal a juum ci mbindmi.
Ayca Eduwaar Mendi ! Fàww nga jëli bii, jàppal balu Mohamad Lasheen bi ! Eduwaar Mendi ! Fàww nga jëli kooooooo… Jëli na ko, Dudu Mendi ! Ki dàq a góolu ci àddina si jëli na ko ! Bi yoon mi ngi xeeñ neex ! Senegaal am na ñaari estaar, ñaari estaar te waxoon nan ko, ñaari estaari àddina : Dudu Eduwaar Mendi ci kã yi ak Saajo Maane mi rate woon penaatiwam ci kanamu Mohamed Abuu Gamal…
Mu des Saajo Maane. Bu dugale mu jeex. Xol yiy tëf-tëfi, nit ñiy lox. Kub baa ngi fëgg buntu Senegaal. Bët yépp ne jàkk ab bal… benn bal… bal ba ca Kamerun… balu Saajo Maane ba… Lilian Gatounes mel ni ku nàmpe Senegaal, bokk ak nun yëg-yëg bi, naan :
Mbir mi yomb na, bu dugalee, bu dugalee Senegaal jël raw-gàddu gi nekk Sàmpiyoŋu Afrig ! Fim ne nii Abiib Béy warul toog, xam naa mi ngi jaabante rekk ! Mi ngi koy xool, mi ngi julli niki saa-senegaal yiy xool bal bi ci tànki Saajo Maane yi… Saajo Maane, dawu Saajo Maaneeeeeeeee… ! Saajo Maane def na ko ! Saajo Maane dugal na bal bi !  Senegaal ! Senegaal nekk na Sàmpiyoŋu Afrig njëlbeenug yoonam cim mboor ! Mayo bi am na biddéew !…
Kenn xàmmeetul kenn. Yuuxoo yi, sarxolle yi, jooy yi… Réew mépp a riirandoo. Ñii di daw xamuñu sax fuñ jëm. Ñee di fëgg ak a mbëkk lépp luñ jot. Ñenn ñiy daanu, xëm ; ñeneen ñiy wëndeel raaya Senegaal gi, def mbooloo, di woyandoo :
Bojo-bojo yee ! Seen baay ñëw na ! Seen baay ñëw na !
Mbégte mu ni réye, mësta am ci réew mi. Nde, Senegaal dafa yàgg a yóotu kub bi. Jamonoy AOF ba tey, ni ko Ablaay Jaw waxe, Senegaal a ngi daw ginnaaw njëlbeenug kubam. Ay maasi maas jaar nañ fi, yaakaar yu bare tas niki 2002 ak 2019. Saa bun ko jegewaan ba nar koo téye rekk, mu mel ni dafa am jinne ju koy këf ci sunuy loxo.
Ci atum 1965 la Senegaal tàmbalee bokk ci joŋanteb Kubu Réewi Afrig yi, juróomi at ginnaaw ag jonnam. Xaar bu yàgg booboo waral mbégte mu réy mii. Saajo Maane ak i ñoñam def jaloore ju réy a réy jooju, kenn dootu ko fàtte abadan. Ndaxte, ñoo fi njëkk a indi kub, sargalee ko Senegaal. Siggil nañ Senegaal, sagal ay doomam ak i maasam yiy ñëw. Ndege, seen ndam li keroog 6eelu fan ci féewaryee ca Kamerun, dina tax ñu binde wurus turu Senegaal ci mbooru futbalu Afrig.
Moone, ca ndoorteelu joŋante bi, xel teeyoon na. Ginnaaw bi ñu futbalee ak Simbaabuwe 90i simili dugaluñu, ba arbit ba may leen 4i simili Saajo Maane am penaati dugal ko, ñoo ngi doon ŋàññ Aliw Siise ak i gayndeem. Nu futbal ak Gine, futbal ak Malawi daldi arañefe ñaar yépp, dugaluñu lu moy benn penaati. Coow li nar a jóg. Waaye, mu am ñuy dalal xeli saa-senegaal yi, di wax ne ekib bi dafa matagul, waaye dina baax ndax Senegaal dina yeewuji.
Naka jekk noonu la fa deme. Ndaxte, Senegaal waajalul boppam nim ko bëgge woon laata muy dem Kamerun. Ekib bi dafa waroon a dem Ruwàndaa defaroo fa, tàggatu fa, futbal fa ñaari joŋante laata muy dem ci CAN bi. Waaye, ñenn ci futbalkat yi amey gaañu-gaañu, ñi seen këlëb yi téye woon ak koronaa bi ñoo xajamaloon waajtaay boobu. Biñ àggee Bafusam ca Kamerun tamit, koronaa bi sonaloon na leen. Daanaka sax, du ñépp a demoon. Ndax, Bàmba Jeŋ ak Baaba Caam Ndakaaru lañ leen bàyyi woon ca njëlbeen ga, ngir ne dañ ame woon koronaa.
Loolu doyul, jinne yu ñuul yi di fen ak a dajale. Ay dof di leen tàllal mikoro yi, ñuy léeb ak a kàcc, naan Senegaal …du àgg sax ¼ de finale… walla buñ …amee wërsëg ½ finale lañuy yem.. waaye …duñ mës a jël kub bi. Cim ! Ay feni neen. Ñoom ñépp la Yàlla weer keroog. Kon, Yàlla yewwi na askanuw Senegaal ci njabarkat yeek gisaanekat yi. Bir na ne, xamuñu kumpa. Donte ne, nag, am na ñu oyofoon xel lool, gëm leen, di saaga futbalkat yi ak a xas Aliw Siise.
Loolu lépp nag, teewul, Aliw Siise aki ndawam fas jom, muñ, ànd ak fullaak faayda, xar seen tànki-tubéy ngir indil Senegaal sarica biñ yàgg a xaar. Noonu, ñu taxañ Kap-weer ci 1/8 de finale yi, dóor ko 2i bii ci dara, dóor Gine Ekuwatoriyaal 3-1 ci ¼ de finaal yi laata ñu ko ñamalaat Burkinaa Faso ci ½ finaal yi. Yaakaar gi yokk lool. Àddina sépp jàpp ne bii yoon, mooy bu baax bi.
Naam, Saajo Maane rate woon na penaati ci 5eelu simili bi, waaye xàddiwuñu woon. Nde, Senegaal moo futbal finaal bi yépp. Esipt moom, dañ doon xaar, di def ay contre-attaque ngir nax Senegaal. Te, bu dul woon seen góol, duñ àgg sax seri. Nde, génne na fa ay bal yu bari, rawatina yu Bàmba Jeŋ yi.
Biñ àggee seri tamit, xawoon nañ tiit. Li ko waraloon mooy ne, Esipt noonu la gañee woon ñetti joŋanteem yu mujj yi laata muy àgg finaal. Te, seen góol bi, Abuu Gamal, dafa fees kã yi, aay lool. waaye, bii yoon, Senegaal moo aye woon. Te bu Yàlla nee waaw, lépp ay sotti. Moo tax, bi Saajo dugalee penaati bu mujj bi, ay rongooñ sotteeku nañ, mbedda Senegaal yi fees dell.
Keroog, réew mi xumboon na lool ba foo sàndi woon mbàttu mu tàkk. Askan wi fàtte naqar wim ame woon yépp ba, daanaka, cinu reer tegewul woon ci kër yi. Njiitu réew mi bég lool sax. Ñu wane ko muy tëb ca Adis-Abebaa bim nekkoon. Mu daldi jël dogal, def feriyee bésub altine 7eelu fan ci féewaryee, ne day delsi Senegaal ngir teeru gaynde ni ñuy teeroo buur.
Bés boobu, Njaayeen yi ak Njóobeen yi ay mburook ndambe lañ reere woon, ndeysaan. Ñi sant Ba, ñoom, xam naa cereek meew baa leen dimbali woon. Waaye, bésub mbégte, bul xol feesee, feesal biir.
Waaye nag, am lu ñuul ci soow mi. Nde, bukki moom, jëfi bukki rekk la mën a def. Dinan ci ñëw…
Dibéer, 6eelu fan ci féewaryee 2022, 21i waxtu ci guddi tegal nañu. Lépp a ngi ne tekk, ne selaw. Ñépp a ngi ne cell. Fu doomu Senegaal mënoon a nekk jamono jooju ci àddina si, xolam, xelam, ak sagoom yépp a nga woon ca Olembe. Kenn talul kenn, kenn talul dara, ñii di ñaan Yàlla, ñee di saraxu Eduwaar Mendi, niki rëporteeru Canal + bi doon waxe xol, naan :
George Floyd, jamono jii, mooy néew bi gën a siiw ci àddina sépp. Li kob takk-der bu weex faat ci anam yu ñaaw a ñaaw, nag, moo waral coow li jib boobaak léegi.
Bees sukkandikoo ci yéenekaayu Amerig bi, New York Times, lépp a ngi door ci bésub altine, 25eelu fan ci weeru Me. Dafa amoon ku woo takk-der yi, ne leen am na jenn waay ju jënd sigaret ci benn màngasin, feye kook sagarub 20i dolaar bu baaxul. Nee ñu, waa jooju, George Floyd la tuddoon. Moom, George Floyd, wattuwaafoonu kaaraange la woon ci benn feccukaayu guddi. Waaye, dafa ñàkkoon liggéeyam ci sababu mbas mi lëmbe àddina.
Bi 19iw57is jotee, lañ woo pólis ne leen George Floyd xaalis bu baaxul la jënde ay sigaret. Ñu teg ci ne dafa màndi, mel ni ku àndul ak xelam. Nes-tuut, 2i takk-der agsi ca béreb ba, Thomas Lane ak J. Alexander Kueng ; ñu daldi taxaw ci kanamu oto bi George Floyd nekkoon. Thomas Lane daldi génne fetelam ci saa si te kenn xamul lu tax mu def ko. Ci la sante George Floyd mu teg i loxoom ci wolaŋ bi. Noonu, ci diirub 2i simili, Lane roofaat na fetelam ba génne Floyd ci oto bi, takkal koy manot. Ci la ko beneen takk-der bi, Kueng, sësale ci benn miir. Ba tey, George Floyd fippuwul, xataraayuwul : luñ ko defloo, mu def ko. Ginnaaw gi la ko takk-der yi dëje ci suuf, beneen oto pólis fekksi leen fa.
MËNUMAA NOYYI, MAA NGIY FATT !
Biñ ko jàppee ba mu am 6i simili lañ ko jëmale ci beneen oto pólis. Waaye, dafa mujje daanu ci wetu oto bi. Ci la waxe takk-der yi ne dafa ame jàngoroy kólostorofobi (feebaru xel buy tax nit kiy ragal ku ko tëj, rawatina ci béréb bu xat), lànk ne du yéeg ci oto bi.
Benn kameraa bu màngasin Cup Foods, te nekke boor boobu, mi ngi wone takk-der Kueng muy jéem a dugal George Floyd ci toogu ginnaawu oto pólis bi. Takk-der bi ñuy wax Chauvin da koo mujjee génne, dëpp ko ci tali bi, ci wetu oto pólis bi. Ci la 2i nit ñu doon romb foofu, génne seen njéggil-kàddu, di filme mbir mi.
Widéwo bu jëkk bi day wone 4i takk-der yi wër ko. 3i ñi sukkandoo ci kowam, téye ko. Takk-der Lane sukk ci tànk yi di bës, takk-der Kueng di def noonu ci ndigg li, takk-der Chauvin jël óom bi teg ci baat bi, di bës ak doole.
Bi 20iw20is jotee, George Floyd tàmbalee saraxu takk-der yi, naan leen mënatul a noyyi. Ci la takk-der Lane nekkee di dàq ña fekke woon mbir mi. Kenn ci takk-der yi woote wall, ne leen gémmiñu Floyd gaa ngiy nàcc. Ñu jagleel wooteem boobu kod 3 bi méngoo ak soxla ndimbalug doktoor te mu jamp. Mu am beneen aji-fekke bu taxawe woon ci beneen boor, di filme. Widéwo bim filme day wone takk-der Chauvin, ba tey mu teg  óomam ci loosu Floyd, donte ne wootees na ndimbal mu jamp ba noppi. Widéwo boobu nag, Chauvin kese lay wone, wonewul Lane ak Kueng.  Jamono jooju, George Floyd mi ngi woon ci metit wu tar, naan leen :
Maa ngiy fatt. Ngir Yàlla, teggil sa óom ci sama baat bi.
Mu wax kàddu googu, baamtu ko ay yoon.  Am ci takk-der yi ku ko ci tontu, ne ko :  Sama waa ji, bu la tollee noonu, jógal yéeg ci oto bi !  George Floyd ne ko : Dinaa ko def. Fim ne nii, mënatumaa yëngu ! . Takk-der bi newaat ko :  Yéegal ci oto bi ! , Floyd waxaat ko ne mënu ko, topp leen di leen wax ne mi ngiy fatt. Wax na leen ko, waxaat leen ko 16i yoon ci diirub 5i simili.
XOOL-LEEN NDAX XOL BAA NGIY DAL !
20iw25is, George Floyd ne tekk, waxatul. Mu mel ni ku xëm, daldi gëmm. Way-fekke yi tamit tàmbalee ñaan Chauvin ngir mu teggi óomam bim teg ci baatu Floyd. Am ci sax ku ne takk-der yi  Yéen, lu leen dal ?  ; keneen xool ko, ne :  Kii yëngootul !
Bees sukkandikoo ci kayitu yégle bi pólisu Minneapolis génne ñeel anam yi takk-der yi war a jàppe nit ñi, wareesul a dëpp nit, teg sab óom ci kowam lu dul ne dafa bañ def liñ ko sant ba noppi di xataraayu. George Floyd, moom, loolu fekku ko ci woon. Te, jamono jim xëmee, benn takk-der xettaliwu ko ba ni àmbilãs bi ñëwe. Kenn ci way-fekke yi ne leen :  Xool-leen ndax xol baa ngiy dal !  Nee ñu Lane laaj na ñaari yoon Chauvin ndax mën na koo may mu wëlbati Floyd, naataangoom bi bañ, ne ko déedéet.
Bi 20iw27is jotee, la àmbilãs bi agsi. Ñu xool ndax xol baa ngiy dal, génne benn barankaar ngir teg ci Floyd. Ba tey, Chauvin wàccagu ko. Bi ko ko wallkat bi santee lay door a teggi óomam. Kon, ci xayma, Chauvin dafa teg óomam ci baatu George Floyd, bës ko ci diirub 8i simili ak 46i saa. Àmbilãs bi dem, waaye dañu woowaale woon pómpiyee yi ngir ñu jàppale leen.
Bi 20iw32is jotee, pómpiyee yi agsi ci béréb bi mbir mi xewe, ca sélébe-yoonu 38th Street ak Chicago Avenue. Waaye, kenn ci takk-der yi nanguwu leen a wax naka la George Floyd def ak wan yoon la àmbilãs bi jaar. Loolu moo leen tere woon a dimbali waa àmbilãs bi. Ci la xolu Floyd bi taxawe ci biir àmbilãs bi. Laata pómpiyee yiy jot àmbilãs bi, def nañ 5i simili ci yoon wi.
21iw25is, ci lañu biral faatug George Floyd. Boobaak léegi, coow laa ngi ne kurr ca Etaasini. Nit ñaa ngay ñaxtu ak a taal réew ma. Dem na sax ba mbir mi rax càcc. Ndege, am na ci ñaxtukat yi, ñu doon dàjji bérébi jaayukaay yi, di sàcc njaay ma fa nekk. Ayu-bésug lëmb a ngii, xeex biy gën a takkarnaase. Njiitu Amerig, Donald Trump, ne mbir mi dafa rax, ñaxtukat yi jàmm taxu leen a jóg te, bu dee Jaraafi diiwaan yi mënuñoo dakkal yàq geek càcc gi, moom Trump dina sant làrme bi mu wàcc ci mbedd mi defanteek ñoom. Ñépp a dal ci kow Trump, wax ne day xamb taal.
Ci beneen boor, àddina sépp sukk, samp benn óom ci suuf, yékkati beneen bi ngir naqarlu bóomug George Floyd gi. Waaye tamit, ngir ŋàññi doxalinu takk-der yiy metital nit ñi ak boddekonte ñeel nit ku ñuul ci àddina si. Artist yi, woykat yi, futbalkat yi, basketkat yi, way-moomeel yeek kurél yiy sàmm àqi doom-aadama, rawatina yiy xeexal nit ku ñuul, ñépp daal taxaw nañu temm, ne bésu dee du bésu dund, di jàmmaarlook alkaati yi. Kurél gi ñuy wax ‘’Black Lives Matter’’ lañ ci gën a ràññee. Black Lives Matter a ngi tekki ne bakkanu nit ku n1uul am na solo. Xanaa kon ñu ne nit ku ñuul du xaru tabaski ba Tubaab bu jóg tëral ko rendi.
Démb ci talaata ji lañu rob George Floyd Houston ga mu juddoo, ci Texas. Ci la takk-der yi tamit janook àttekat bi. Kilifay goxub Minneapolis biñ bóome George Floyd xamle nañ ne, dinañ indi ay coppite ci liggéeyu pólis bi, yeesal ko. Rax-ci-dolli, léegi, terees na bépp takk-der muy metital, di xoj walla sax di laal baatu nit ki muy jàpp.
Tubaab yaa ngiy dem, waaye seen i karabaane a ngi des sunu biir ba tey, ñu ngemb leen, ràng leen i ngànnaay ; ba tax na xeex bu mujj biy dox ci diggante ki ñu béefeer ak aji-béefeer gi dafay jëmmu li ci ëpp ci diggante ñi ñu béefeeroon.   FRANTZ FANON
Bi réewi Afrig yu bari moomee seen bopp – 60i at ci ginnaaw – ba léegi, am na fi lu bari ciy xew-xew yiy wéy di dëggal, saa su nekk, kàdduy Frantz Fanon yi. Mu mel ne sunu maas gi la dencaloon wax ji ndax méngoo gi waxam ji méngook jamonoy tey jii. Wolof ne, waxi mag dina guddee, waaye du fanaan àll.
Patrice Lumumba de, bu gisoon ni Sayiiru démb bees duppe tey Repibilig Demokaraatig bu Kóngo mel, du wax safaan bi. Nde, ba sun-jonni-Yàlla-tey jii, Tubaab yi, rawatina Bels yi, ñoo ngiy wéy di ratt réewam. RDC nga xam ne, Yàlla da leen a tàggatal seen suuf si, solal leen siy balli-mbindaare ba mu ne gàññ. Bariwaay bi jaaxal àddina si bañ koy dàkkentale  scandale géologique , maanaam kéemtaanug biir-suuf. Réewum Belsig ma ko nootoon démb, ca jamonoy mbéefeer ma, lal i pexe, fexe ba jaxase doomi réew ma ci seen biir. Dafa jafal taal ci ñaari diiwaan ya fa ëpp i balli-mbindaare, ne ci ginnaaw di leen xamb.
Belsig, nag, du leen ne  xeex leen seen biir ! . Pexe seytaane la def, fexe ba ëfal ñaari doomi réew ma, Moise Tschombé ak keneen, ñuy cóoki seen biir. Ku jëkk keek mbootaayam yékkati seen i ngànnaay ngir beddi diwaanu Katànga. Ki ci topp ak bosam feelu leen ci diwaanu Kasaï. Lii yépp a ngi  xewoon ay weer, ginnaaw ba réew ma moomee boppam. Nee ñu, Union minière (Bennoog mbellum-suuf mi) bokkoon na ci ñi doon suuxlu (ruux) Belsig ngir mu ŋoy te baña bàyyi réewum RDC.
Xew-xew yu tiis yile, bu ñu jiituwul itam, dees na leen a boole ci yi sooke xare yu bare yi doomi Afrig yiy xare seen biir, boobaak léegi. Ci biir naatangoo yooyu di xeex seen biir, dees na ci ràññee ñaari xeet. Wu njëkk waa ngi ëmb ñiy xeex ñeel seen askan, seen i àqi réew, péexam ak naataangeem. Xeet wa ca des ëmb tubaab yu ñuul yi fi teewal yu weex yi, di leen jàppale ci seenub naal : wéy di not ak a jariñoo réewi Afrig yi.
Ñoom, ndawi nootkat yoo yii, xaalis ak ndomboy-tànk yiñ ciy jële rekk ñoo leen ñor. Ndeysaan, seen yoon nekkul ci jafe-jafe ak seen ëllëgu askan. Moo tax, limi nit yu bari yiy dee ci xare yi ñuy sooke safu leen sax. Bu ko defee, deret ju bari jot naa tuuru ci jàmmaarloo yi jot a am boobaak léegi. Doy na ci firnde, way-fippu yiy fétteerlu, bawoo ci diwaan yi, di rey ak a bóom ay jaambur yu leen deful dara ak di daaneel ay nguur, di taal i fitna yu dul jeex, askan yi di ci loru.
Bu fekkoon ne, sax, ay nit yu tekkiwul dara, walla yuy wut tur walla alal kese ñooy def jëf yu ni mel, kon du bett kenn. Waaye, ay njiit ak i boroom kàddu yu ràññeeku tey wootewoo mbaax ak defar, mbooloo dar leen, yaakaar leen, ñooy sabab xare yi. Loolu, nag, moo jaaxal ñu bari. Nde, ay doomi Afrig lañu yu, nee ñu defar a leen tax a jóg, ba noppi wëlbatiku di yàq. Ci wàllu politig, dees na fekk njiit yu ni mel ci réewi Afrig yi féete bëj-saalumu màndiŋum Saxara, rawatina réew yi Farãs nootoon.  Houphouët Boigny, ca Kodiwaar ak Seŋoor, fii ci Senegaal, ay firnde yu bir lañu ñeel wax ji.
Ci gis-gisu Usmaan Sémbéen, Seŋoor – mi mu duppe Lewoŋ Miñaan ci benn ci ay téerey-nettaleem -, mooy, ginnaaw Faidherbe, li gën ci lu réewu Farãs meññ, ki gën ci ay ndawam yi ko taxawal Afrig ci dëkk yi mu nootoon. Ci xalaatu benn boroom xam-xam, jàngalekat, ci yenn ci daara yu mag ca réewum Farãs, Seŋoor mooy aji-noot bu kenn dul gis feneen. Bubakar Bóris Jóob, nag, moom nee na Léwo mooy ku kenn mënul natt, koo xam ne féetéwul fii, féetéwul fa ca des. Mongo Beti, moom, Oncle Tom-Seŋoor la koy woowe, ndam li gën a réy bu nit ku weex am. Kàddu yii yépp, yi nga xam ne bu ci nekk am fu mu wéeru, dañuy wone péete mi Seŋoor féetewoon ak tubaab yi ak jàppale bu mu leen doon jàppale ci yenn ci seeni jëf yu yées ci Afrig.
Seŋoor moomu daan wéy ci waawu Farãs, fexe woon na, ci ndigalu Farãs, ba Séex Anta Jóob sore daara ju kowe ju Ndakaaru, toog ay at jàngalewu fa. Miŋ ko daan xeex ak a bunduxataal ci wàllu politig, jamono ja Séex Anta bokkee ci kujje gi. Ndege, dafa ragaloon maxejj yi, xippiloo leen seen i bët ngir ñu mucc ci naxe yi ak nootaange bi. Roland Colin nettali na – jële ci Mamadu Ja -, ne ba Seŋoor dajeek moom Farãs, ca Gonneville-sur-mer, ngir xool ban taxawaay lañu waroon a am ci referendum bu 1958 bi. Ciy waxam, Seŋoor da ko ne woon teel na Senegaal di moom boppam, dafa war a nangu yeneen 15i ba 20 at ci kilifteefu Farãs. Mënees na gëm waxu Roland Colin bees sukkandikoo ci kàdduy Seŋoor ci boppam. Nde, moo waxoon lii :  Yàlla xam na ne, Këru Farãs bëggu nu koo génn, ndax neex na, te fa lanu màgge. Li nu bëgg daal, as-tuut la : mooy samp fi sunuy néegi-ñax yoo xam ne nii dañuy yokk te di dëgëral njaboot gi, walla sax Farãs.
Ci beneen boor, ci nguuru Seŋoor lees nose, ñeel Senegaal, Opération Persil ak lenn ci Opération Mar Verde, ngir suuxal nguuru Séku Ture ca Gine ndax li mu dakkaloon nooteelug Farãs cim réewam. Taxawinam deful lu dul dëggal kàddu yii : ku bég ci sag njaam fàww nga noonoo kiy fippu ngir moom boppam. Mënees na fàttali lu baree-bari ci lu Seŋoor def walla mu wax ko te mu safaanook njariñal Senegaal ak Afrig te duggewu ko woon lu dul jàppale Farãs mu noot Afrig.
(Ñaareelu xaaj bi fan yiy ñëw)
Ak lu waay mën a wax, réewum Itali yàqu na. Bi Salwini toogee ci jal bi ba tey, ñoo ngi fay bundxatal doxandéem yi, rawatina ñi ci seen der ñuul, te ñu bawoo Afrig. Muy lu mën a jur musiba ëllëg.
Lu defu waxu, walla dara du réer, waaye itam dara du làqu ba fàww ndax bés dina ñëw lépp leer nàññ.
Wax jooju lu wér la. Ndax ni réewum Dante soppeekoo jéggi na dayo. Yow mi xamul kuy Dante, nag, may ma tuuti ma dellusi ci jaar-jaaram. Dante ab bindkat bu ñu ràññee la ci addina sépp.  Mu ngi juddu ci atum 1265 ci dëkk bu ñuy wax Firense fii ci Itali, génn addina ci atum 1321. Téereem bi gën a siiw moo di  La Divine Comédie . Looloo tax ñuy faral di woowe Itali  dëkku Dante .
Waaye kat, politigu Mattewo Salwini soppi na lool xar-kanamu dëkk bi ndax moom bëggatu fee gis ay doxandéem rawatina nit ku ñuul.
Tey, loolu lanu nar a waxtaane fii nu toog man ak sama xaritu benn-bakkan, Stefano, ak Baay Sidi, sama doomu-ndey,  ku yágg a dëkk Milaŋ, def fi 20i at ak lu topp.
Matewo Salvini mooy jawriñ ji ñu dénk mbiri biir réew mi fii ciItali, jiite yit pàrti politig bii di La Lega.  Waaye pexeem ak i xalaatam yépp ci lenn lañu jublu te mooy xeex doxandéem yi wàlliyaansi ci réewam. Nit ñu ñuul ñi nag la singali. Ba tax nadoomi Afrig yi amuñ fi jàmm ndax ci xoqtal leen la La Legadëkke ak ñoom.  Jaratuñ fi dara. Lu waay xalaat ci lu ñaaw rekk teg leen ko. Kii di Salwini, daal, mu ngi nuy yakk guddi ak bëccëg lu mel ni xeme, askanu Itali yépp di ci dégg. Mu jaare fa may fit waa dëkkam ba ku jὀg rekk ne:  Nit ñu ñuul ñi sácc lañu, amuñu xam-xam, dañoo xayadi, ñoo yàq Itali te ñoom sax, ni ñuy takkee sunuy jigéen day tax seen deret ak sunu deret jaxasoo te loolu dara yéesu ko ! Mu dem sax ba ku bëgg a tiital sa doom danga ko naan ‘’boo deful ndànk ma woo nit ku ñuul ki !
Ku bëgg i firnde ci li nuy wax nii, doxantul biir anternet rawatina Facebook. Bés bu Yàlla sàkk Salwini def fa ay widewo, di ci xas  doomi Afrig yi. Mu jaral ko nag fay xaalis bu bari ngir waa Facebook jàllale leen.
Yéene Matewo Salwini mooy fexe ba genn gaal gu yab ay doxandéem dootul jὀge Libi teersi Itali. Te yemul ci loolu ndax xeex na kurél yi tënkuwul ci nguur gi (ONG) ci péncum ndawi réew mi ba nga xam ni seen benn gaal ñemeetul a wallu ñiy lab ci géej gi diggante Libi ak Itali. Ndogal lu ni mel nag ay musiba rekk la jur. Ndax boobaak léegi ñiy faatu ci géej gi bari nañu lool. Te teewul bés bu nekk ay gaal yu ndaw fees dell ak i doomi Afrig teersi Lampedusa. Walla ONG yiy aar gaal yu mag yiy jòge Libi dikk ak mbooloo mu takku Kataña mbaa Lampedusaa.
Fi ñu tollu ni politigu  Salwini xar  na réew mi ñaar: ñi ànd ak moom, ak ñi féete ci  kujje gi. Nguur gi ak kujje gi dëkke di dàggasante, xastante ak xuloo. Réewu tugal yépp di seetaan te defu ñu dara ngir aar doxandéem yi. Tugal gépp ànd bàyyi Itaali muy doxale ni mu ko neexe politigu   imigarasyoηbi.  Mbir la bu nuy nàqarlu lool.Li ci gën a yéeme, nag, mooy patt-pattaralu mbootayu xeet yi (ONU) te nu yaakaar ne moo ci waroon a njëkk wax.
Waaye lu am solo xew na ca Pari, fan yii weesu
Nu tëjeek xibaar bu am solo : démb ca Pari, péetum Frãs, Emanwel Makroŋak AŋselaaMerkel dajale nañu 14i jawriñ yi ñu dénk mbiru biir réew ci Ërób yépp ngir waxtaane imigarasyoη. Mu mel ni dañoo dégg sunuy tawat. Ndax ndaje moomu dina indiy coppite, delloosi xel yi ? Am nan ci yaakaar. Li ci teey xel rekk moo di ne li wax ciy bari yépp Salwini min ndeyu-mbill gi, dafa lànk ba tëdd ci naaj wi ne du bokk ci ndajem Pari moomu.
Waaye ci sunu gis-gis bu gàtt, pexe mënuta ñàkk ba fàww.
Baay Njaay ak Stefano Anselmo
Gannaaw loolu Yeesu di dem ca ay dëkk yu mag ak yu ndaw, di waaraate ak di yégle xibaaru jàmm bi jëm ci nguuru Yàlla. Fukki taalibe ya ak ñaar ànd ak moom,  ak ay jigéen yu mu teqale woon ak rab te jële leen ci seeni wopp, ñu di: Maryaama, mi ñuy wooye Maryaamam Magdala, mi Yeesu tàggale woon ak juróom ñaari rab;  Sànn, soxnas ku ñuy wax Kusa, mi doon wottu alalu Erodd; ak Susànn ak ñeneen jigéen. Jigéen ñooñu ñoo doon joxe seen alal, ngir dimbali Yeesu ak ay taalibeem.
Dëkk ak dëkk nit ña di fa jóge jëm ca Yeesu, ba mbooloo mu bare dajaloo, mu wax leen léeb wii:  Dafa amoon beykat bu demoon jiyi. Bi muy saaw toolam nag, lenn ci pepp mi wadd ci kaw yoon wi, nit ñi joggi ci, picci asamaan lekk ko lépp.  Leneen wadd ci bérab bu bare ay doj. Naka la sax rekk, daldi wow, ndaxte suuf si tooyul woon.  Leneen nag wadd ci biir ay xaaxaam, ñu saxandoo, xaaxaam ya tanc ko.  Li ci des dal ci suuf su baax, sax, nangu ba meññ téeméeri yoon lu ëpp la mu ji woon.
Gannaaw loolu Yeesu wax ak kàddu gu dëgër ne: Déglul bu baax, yaw mi am ay nopp.
Taalibey Yeesu yi laaj ko lu léeb woowu di tekki.  Mu ne leen: May nañu leen, ngeen xam mbóoti nguuru Yàlla, waaye ñi ci des, dama leen di wax ci ay léeb. Noonu la, ngir:
Lii la léebu beykat bi di tekki. Kàddug Yàlla mooy jiwu wi.  Ki féete ci yoon wi mooy ki dégg. Gannaaw gi, Seytaane dafay ñëw, këf kàddu, gi ñu def ci xolam, ngir mu baña gëm te Yàlla musal ko.  Ki nekk ci bérab bu bare ay doj, mooy ki dégg kàddu gi, ba noppi nangu ko ak mbég. Waaye wax ji saxul ci moom. Dina gëm ab diir, waaye bu nattu yi agsee, mu daldi dàggeeku.  Ki jot ci jiwu wi ci xaaxaam yi mooy ki dégg kàddu gi, waaye nees-tuut soxla yi ak alal ak bànneexi àddina tanc ko, ba du àgg cig mat.  Ki jot ci jiwu wi ci suuf su baax si nag, mooy ki dégg kàddu gi te denc ko ci xol bu baax bu gore, te muñ ba jur njariñ.
Kenn du taal làmp, dëpp ci leget, walla mu di ko def ci ron lal. Daf koy wékk, ngir mu leeral ñiy dugg.  Amul dara luy kumpa lu ñu dul siiwal bés, walla lu làqu lu ñu dul feeñal, ba mu ne fàŋŋ.  Seetleen bu baax, ni ngeen di dégloo kàddu gi. Ku am, dees na la dollil, waaye ku amul, dees na nangu sax li nga xalaatoon ne am nga ko ba noppi.
Noonu ndeyu Yeesu ak ay rakkam ñëw seetsi ko, waaye manuñu woona agsi ci moom, ndaxte nit ña dañoo bare.  Am ku ko yégal ne: Sa yaay ak say rakk ñu ngi nii taxaw ci biti, bëgg laa gis.  Waaye mu daldi leen ne: Sama yaay ak samay rakk, ñooy ñiy déglu kàddug Yàlla, te di ko topp.
Benn bés Yeesu àndoon na ak ay taalibeem, dugg ci gaal. Mu ne leen: Nanu jàll dex gi. Noonu ñu dem.  Bi ñuy dem nag, Yeesu daldi nelaw. Ngelaw lu am doole daldi ñëw, yëngal dex gi, gaal gi fees ak ndox, ba ñu bëgga suux.  Noonu taalibe yi jegesi Yeesu, yee ko ne: Kilifa gi, kilifa gi, nu ngiy dee!
Ci kaw loolu Yeesu jóg, daldi gëdd ngelaw li ak duus yi. Lépp dal, ba ne nemm.  Yeesu ne taalibe yi: Ana seen ngëm? Ñu daldi tiit te waaru, naan ci seen biir: Kii moo di kan? Mi ngi jox ndigal ngelaw li ak ndox mi, ñu koy déggal.
Noonu ñu teer ca diiwaanu waa Serasa, fa jàkkaarloo ak diiwaanu Galile.  Bi Yeesu di wàcc ca gaal ga, ku rab jàpp ca waa dëkk ba ñëw, kar ko. Yàgg na def yaramu neen te dëkkul ca kër, waaye ca sëg ya lay nekk.  Bi mu gisee Yeesu, mu yuuxu, daanu ciy tànkam, daldi xaacu ne: Yaw Yeesu Doomu Yàlla Aji Kawe ji, loo may fexeel? Maa ngi lay ñaan, nga bañ maa mbugal.
Dafa wax loolu, ndaxte Yeesu santoon na rab wi, mu génn ci moom. Rab wa dafa ko doon farala jàpp. Nit ñi daan nañu ko wottu, di ko yeew ak ay càllala, ak di ko jéng, mu di leen dagg, rab wi di ko xiir ca bérab yu wéet.
Noonu Yeesu laaj ko: Noo tudd? Mu ne ko: Coggal laa tudd. Dafa wax loolu, ndaxte rab yu baree ko jàppoon.  Rab yooyoo ngi ko doon ñaan, ngir mu bañ leena sant, ñu dem ca kàmb gu xóot gi.
Fekk amoon na fa géttu mbaam-xuux yu bare, yuy for ca tund wa. Rab ya ñaan Yeesu, mu may leen, ñu dugg mbaam-xuux ya. Mu may leen ko.  Noonu rab ya génn nit ka, dugg mbaam-xuux ya, ñu daldi bartalu, daanu ca dex ga, lab.  Sàmm ya gis li xew, daw nettaliji mbir mi ca dëkk ba ak ca àll ba.  Nit ñi génn, ngir seet li xew.
Bi ñu agsee ca Yeesu, ñu fekk fa nit, ka rab ya bàyyi woon, toog ca kanam Yeesu, sol ay yére te ànd ak sagoom. Ñu daldi ragal.  Ña fekke woon mbir ma nag, nettali leen naka la Yeesu wérale ki rab ya jàppoon.  Ci kaw loolu waa diiwaanu Serasa bépp ragal, ba ñaan Yeesu mu jóge fa. Noonu Yeesu dugg ci gaal gi, di bëgga dem.  Nit ki Yeesu tàggale woon ak rab ya ñaan ko, ngir ànd ak moom. Waaye Yeesu waññi ko ne ko:  Ñibbil, nettali li la Yàlla defal lépp. Noonu waa ji dem di wër dëkk ba yépp, di fa yégle la ko Yeesu defal.
Bi Yeesu dëppee dellu, mbooloo ma di ko teeru, ndaxte ñépp a ngi ko doon xaar.  Noonu nit ñëw, tuddoon Yayrus te nekk njiitu jàngu ba. Bi mu agsee, mu daanu ci tànki Yeesu, sarxu ko mu ñëw këram,  ndaxte jenn doomam ju jigéen, ji mu amoon kepp te muy tollu ci fukki at ak ñaar, ma nga doon waaja dee.
Bi Yeesuy dem, nit ñaa ngi doon buuxante, di ko tanc.  Amoon na nag ca mbooloo ma jigéen ju doon xëpp deret diirub fukki at ak ñaar, te kenn manu ko woona faj.  Jigéen ja jegeñsi Yeesu nag, doxe ko gannaaw, laal catu mbubbam. Ca saa sa deret ji dal.
Yeesu laaj nit ña ne: Ana ku ma laal? Ku nekk di miim. Noonu Piyeer ne ko: Kilifa gi, nit ñépp a ngi lay wër, di la tanc wet gu nekk.  Waaye Yeesu ne: Am na ku ma laal, ndaxte yég naa ne am na doole ju génn ci man.  Te jigéen ja xam ne manul woona nëbb li mu def. Mu daldi daanu ci tànki Yeesu, di lox. Noonu mu nettali ci kanam ñépp li taxoon mu laal Yeesu, ak ni mu wére ca saa sa.  Yeesu ne ko: Soxna si, sa ngëm faj na la. Demal ci jàmm.
Bi Yeesu di wax nag, am na ku jóge ca kër njiit la, mu ñëw naan: Sa doom faatu na; matatul ngay sonal kilifa gi.  Yeesu dégg kàddu yooyu, daldi ne njiit la: Bul tiit. Gëmal rekk te dina dundaat.
Bi Yeesu agsee ca kër ga, nanguwul kenn duggaaleek moom, ñu dul Piyeer, Yowaana, Saag ak waajuri xale ba.  Ña fa nekk ñépp di yuuxu ak di jooy xale bi. Noonu Yeesu ne leen: Bàyyileen seen jooy yi. Janq bi deewul, day nelaw rekk.  Waaye ñu di ko ñaawal, ndaxte xamoon nañu ne dee na.  Waaye Yeesu jàpp loxob janq ba, woo ko ne ko: Xale bi, jógal.  Noonu ruuwu xale ba délsiwaat, mu daldi jóg ca saa sa. Yeesu santaane ñu may ko, mu lekk.  Waajuri xale bi daldi waaru. Waaye Yeesu tere leen, ñu wax kenn li xew.
‘’Ëttub taalif’’ mooy xët wu bees wi defuwaxu.com jagleel ladabu réew mi. Sunu xarit, sunu doomu-ndey Mataar Caam Faal, moo yor wile xët. Képp ku bind taalif te bëgg nu génne ko, mën nga ko koO yónnee ci  mactarfaal@gmail.com
Tey, Sëriñ Daawuda Njaay Jaraaf ak Sëriñ Daam Jaane mu Tuubaa lanuy àndal.
Sëriñ Daawuda Njaay Jaraaf jàngalekatub wolof la. Def na gëstu bu am solo ci tëralin ak ci doxalinu njàngalem kàllaamay Kocc ci daaray tuut-tànk yi ci réew mi.
Gàddaay ba nekk fu amul daay
Gàddaay ba man a sori gàdd gi
Gàddaay ba man a daw kàdd gi
Gàddaay kàdd ga ñuy siyaare
Gàddaay gedd la ñuy tasaare
Gàddaay rekk bañ ku la yeew
Gàddaay ba far tàbbi ci dun
Gàddaay ba far tebbi lu duun
Gàddaay ba fa ñi la xañub dund
Gàddaay dund fa sa giiru-dund
Gàddaay defar sa gentu baay
Gàddaay dëggal sa géntu yaay
Gàddaay ba nekk fu amul daay
Sëriñ Daam Jaane mi ngi juddoo Tëngéej ci atum 1986. Daara la yor ca Tuubaa, di jàngale Alxuraan. Mi ngiy taalif way yu bari jëm ci xew-xewi jamano jii nuy dund.
Mbalaani niir yi bu muuree jant, sàng safax
Bëccëg ga tàggu timis, maay samp dënd di buur
Xaftaan bu ñuul ni këriñ, am tupp-tupp yu weex
Mooy col ga, ag ndaama laa, as ndiir su gàtt ma réer
Xaftaan bu ñuul la ma sol, am tupp-tupp yu weex
Ag ndaama laa, fukki waxtu ak benn rekk ma réer
Gaaw lool ci way-bég-i-xol, soof cam su nekkee ci tiis
Dal, yewwu, am sutura, xam lépp bàyyi ci biir
Way-baax ya sopp ma, saay-saay sa jàppe ma waay
Ñeey jaamu, ñee dëkke jëf ñaawtéef ya, lépp ma muur
Saag door la jinne di jóg, lal ay pexeem, tër i fiir
Ku farluwul tëye doomam, njuuma sànni ko xeer
Ngelaw lu sedd la moo lay soññ, gaawtul xoyet
Jafal sa and ci mattug gongo, gëtt gu piir
Ginaar yi tàbbi ngunu, njugub yi génne ci lëm
Lippaaxon ay gunge jeeg, bay waaj a yakkiji reer
Muus jóg di rëbbi jinax, xérjéjji lang ci looy
Gee jàll yóbb safaa, wittar nu tàbbi ci biir
Benn bés Yeesu doon jàngal nit ña ca kër Yàlla ga, di leen yégal xibaaru jàmm bi. Sarxalkat yu mag ya ak xutbakat ya ak njiit ya ñëw ne ko:  Wax nu ci ban sañ-sañ ngay defe yëf yii, walla kan moo la may boobu sañ-sañ.  Yeesu ne leen: Man itam dinaa leen laaj lenn: waxleen ma,  la Yaxya daan def, di sóob nit ñi ci ndox, fu mu ko jële, ci Yàlla walla ci nit ñi?  Ñu waxtaan ci seen biir naan: Bu nu nee: Ci Yàlla, dina laaj: Lu tax gëmuleen ko kon?  Te bu nu nee: Ci nit ñi, mbooloo mépp dinañu nu sànni ay xeer, ndaxte gëm nañu ne Yaxya yonent la woon.  Noonu ñu ne ko xamuñu fu mu ko jële.  Yeesu ne leen: Kon man itam duma leen wax ci ban sañ-sañ laay defe yëf yii.
Képp ku dal ci doj woowu, dammtoo, te ku mu dal ci sa kaw, rajaxe la.
Gannaaw Daawuda nag wooye na ko Boroom bi, nu muy nekke sëtam?
Noonu Yeesu daldi wax nit ña léeb wii: Amoon na nit ku jëmbët toolu reseñ, batale ko ay beykat, dem tukki tukki bu yàgg.  Bi tool bi ñoree nag, mu yónni surga ci ñoom, ngir jot wàllam ci meññeef gi. Waaye beykat yi dóor ko ay yar, dàq ko, mu dellu ak loxoy neen.  Mu yónniwaat beneen surga, ñu dóor ko moom itam, toroxal ko, dàq ko, mu dellu ak loxoy neen.  Mu yónneeti ñetteelu surga, ñu gaañ ko, dàq ko.
Boroom tool ba daldi ne: Nan laay def nag? Dinaa yónni sama doom, sama reeni xol. Xëy na ñu weg ko, moom.  Waaye bi beykat yi gisee doom ji, ñu ne ci seen biir: Kii moo wara donn tool bi; nan ko rey, moom ndono li.  Ñu génne ko tool bi nag, rey ko.
Noonu Yeesu laaj leen: Nu leen boroom tool bi di def, nag?  Xanaa ñëw, rey beykat yooyu, dénk tool ba ñeneen. Bi Yeesu waxee loolu, nit ña ne ko: Yàlla tere!  Waaye Yeesu ne leen jàkk, daldi ne: Kon nag lu baat yii ci Mbind mi di tekki:
Xutbakat ya ak sarxalkat yu mag ya ñu ngi doon wuta jàpp Yeesu ca taxawaay ba, ndaxte xam nañu ne ñoo tax mu wax léeb woowu. Waaye ragal nañu mbooloo ma.
Noonu ñu koy yeeru, daldi yónni ay nit ñu mbubboo njub, sas leen ñu fexe koo jàpp ci ay waxam, ngir jébbal ko boroom réew, ma yor kilifteef ak sañ-sañ.  Ñu daldi ñëw ci Yeesu ne ko: Kilifa gi, xam nanu ne li ngay wax te di ko jàngle lu jub la. Amuloo parlàqu, waaye dangay xamle yoonu Yàlla ci bu wóor.  Wax nu, ndax jaadu na, nu fey buur bi Sesaar galag walla déet.
Waaye Yeesu xam na seen pexe ne leen:  Wonleen ma posetu denariyon. Kan lañu ci def nataalam ak turam? Ñu ne ko: Sesaar.  Noonu mu ne leen: Joxleen nag Sesaar li Sesaar moom, te jox Yàlla li Yàlla moom.
Noonu manuñu ko woona jàpp ciy waxam ci kanam mbooloo ma; ñu waaru ci tontam, ba wedam.
Noonu ay nit, ñu bokk ci Sadusen yi, ñëw ci moom. Sadusen yi nag ñoom weddi nañu ndekkite li. Noonu ñu laaj ko ne:  Kilifa gi, Musaa bindal na nu ne, ku magam faatu te bàyyiwul doom ak soxnaam, kooku war na donn jigéen ji, ba yékkati giiru magam.  Amoon na fi nag juróom ñaari góor ñu bokk ndey ak baay. Taaw ba takk jabar, faatu, te bàyyiwul doom. - Ñaareel ba takk jigéen ja, def noonu; ak ñetteel ba, ba juróom ñaar ñépp faatu te bàyyiwuñu doom.  Gannaaw ga nag jigéen ja it faatu.  Ci ndekkite li nag, kan ci ñoom moo wara donn jigéen ja, fekk ku nekk ci juróom ñaar ñi mas na koo takk?
Yeesu ne leen: Ci àddina sii, góor ñi ak jigéen ñi dañuy séy.  Waaye ña ñu àtte ne yeyoo nañoo bokk ci dundu ëllëg ak ci ndekkite li, kenn du am jabar, kenn du am jëkkër.  Dafa fekk ne manatuñoo dee, ndaxte dañuy mel ni malaaka yi. Ay doomi Yàlla lañu ndaxte doomi ndekkite lañu.  Te Musaa sax wone na ne, néew yi dinañu dekki, ci saarum ngarab si. Foofa Musaa wooye na fa Boroom bi: Yàllay Ibraayma, Yàllay Isaaxa, di Yàllay Yanqóoba.  Kon nag nekkul Yàllay ñi dee waaye Yàllay ñiy dund la, ndaxte Yàllaa tax ñépp di dund.
Ci kaw loolu ay xutbakat ne ko: Li nga wax dëgg la, kilifa gi!
Ndaxte kenn ci ñoom ñemeetu koo laaj dara.
Noonu Yeesu ne leen: Lu tax nit ñi di wax ne, Almasi bi mooy sëtu Daawuda?  Ndaxte Daawuda moom ci boppam moo ne ci Sabóor:
Bi ko nit ña fa nekkoon ñépp doon déglu, Yeesu ne ay taalibeem:  Moytuleen xutbakat yi; dañoo bëgg di doxantu, sol ay mbubb yu réy, te ñépp di leen nuyoo ñaari loxo ci pénc mi. Ci jàngu yi, toogu yu féete kanam lañuy wut, te toogu yu yiw lañuy taamu ci reeri xew yi.  Ñu ngi lekk alalu jigéen ñi seen jëkkër faatu, di ñaan Yàlla ay ñaani ngistal yu gudd. Seen mbugal dina gëna tar.
b ak yu tey gis ñu woroo lool. Am na sax ci ñoom ku ne woon Ndeyu-Àtte réewum Senegaal dafa war a aaye màngaan ci politig. Yemu fa, ndax dem na ba yaramam tàng, mu yokk ci ne képp ku jóge cib pàrti, ak bu mu mënti doon, dem màngi ci nguur gi, yoon dafa war a jël sa bakkan ! Moonte ngóor si waxoon loolu, moo xéy bés ne maa tey, fekki naa Maki Sàll…
Waaye li Senegaal di miin xeeti jëf yu ñaaw yooyu yépp, teewul askan wi, rawatina ndaw yi, am mbetteel biñ déggee ne Aysata Taal Sàll màngi na moom tamit. Man mii amoon naa ci naqar lool. Mënuma woon a nangu ne Gayndek Podoor gi, gaynde gi ma xamaloon fulla ak faayda ju mat sëkk dina defi lu ni mel. Lu ko ci xiir ? Ñii a ngi naan dañu koo compal waaye am na ñu wedddi loolu. Xéy-na bañ cee soree gën, ndax Yàlla rekk a xam.
Li am ba des, daal, moo di ne jot na ndawi Senegaal yi taxaw temm ngir xeex ba jële fi yenn ñaawtéef yiy yàq làngu pólitig gi tey nasaxal campeefi réew mi.
Diisoo bi Njiitu-réew mi, Maki Sàll, woote woon door na ci talaata jii. Ci kiliftéefam lañ ko ubbee, mu nar a ñeel tolluwaayu reéw mi ak ëllëgam. Ñi séq ndaje mi yépp a mànkoo, ànd ci jëmm jii di Faamara Ibraayima Saaña ngir mu jiite waxtaan wi. Ñu baree fa teewoon : kilifa diine yi, kilifa aada yi, ñenn ci kuréli way-moomeel yi ak kujje gi. Waaye, du ñépp a wuyuji wooteb Njiitu- réew mi. Usmaan Sonko, Idiriisa Sekk, Madike Ñaŋ ak Isaa Sàll nanguwuñ cee bokk. Nee ñu, waxtaan wii naxee-mbaay doŋŋla ndax Maki duggewu ko lu dul tuur askan wi lëndëm. Ci seen gis-gis am nay mbir yu ko ëpp solo, gën koo jamp fuuf. Móodu-Móodu yi, ñoom, naqarlu nañu li ñu leen boolewul ci diisoo bi.
#Maki Sàll dalal na jawriñ bi yor kaaraange biir réewum Frãs
Njiitu-réew mi, Maki Sàll, dalal na Christophe Castaner mi yor kaaraange biir réewum Frãs. Jawriñu Farãs bi, nag, ñëwam Senegaal baa ngi aju ci tukkib nemmeeku bi mu doon amal te tàmbalee ko ca Kodiwaar. Ñaari fan la fi def, giseek Maki Sàll ci wàllu kaaraange. Maanaam, naka la ñaari réew yii di Senegaal ak Frãs di ànde ngir samp fi ay jumtukaayi kaaraange ak ay dogal ñeel internet bi ngir tee xëbalekat yi – terroristes yi – sonal askan wi.
Bu ñu sukkandikoo ci kii di Abuubakar Sëdiix Béey (@ASedikhBeye), ngañaayu Waaxu Ndakaaru bi, am na yokkute. Ndax, ci atum 2018 mi, li ñu dugal ci xaalis mi ngi tollu ci 56 milyaar ci sunuy koppar te, ci atum 2017 mi, xaalis booboo ngi tollu woon ci 49 miliyaar.
Waa kurélu JAMRA kalaameeti nañu CNRA kilib bii ñu duppe  Maitresse d’un homme marié . Bees sukkandikoo ci Maam Maxtaar Géy mi jiite JAMRA, teyaatar bi yëfi caga rekk lay dawal, rawatina pàccam bi mujj bi mu dawal ci weer wu sell wii di weeru koor. Bu ko defee, joxoñ na baaraamu tuuma tele yii di Marodi ak 2STV.
Lu toll ci 159 junniy ndongo, 82 junni yi di ay jigéen, def nañu anticipé philosophie ci àllarba jii. Ngir dakkal càcc yu jéggi dayo yi ñu nemmeeku woon at yi weesu, kër gi yor wàllu BAC bi, Office du BAC ci kàllaama nasaraan, dafa tere woon ndongo yi ñu ñëw ci joŋante beek seeni njëggil-kàddu (telefon).
Bees sukkandikoo ci yéenekaay bii di Senego.com, ginnaaw jigéeni Kóngo yi, jigéeni Senegaal yi ñoo gën a bëgg xeesal ci Afrig. Doktoor yaa ngi wéy di artu askan wi, di xamal ñépp ni xeesal ay feebar yu bon lay joxe, niki kañseer, waaye teewul tey la Waalo  gën a aay.
Gaynde futbal yu ndaw yi def nañu jaloore ca réewum Poloñ. Ginnaaw bi ñu amalee ñetti joŋante yu njëkk yi, am nañu ñaari ndam, arañefe benn. Ñoom ñoo raw kon Kolombi, Poloñ ak Tayiti. Ci fàttali, gaynde yaa nga ca Poloñ ci jamono jii, bokk ci joŋante futbalu goney àddina si amagul 20 at.
Ci àjjuma jii weesu, 27eelufan ci weeru sàttumbar, atum 2019, lañ doon ubbi ci Kolobaan jumaa ju mag ji : Masaalikul Jinaan. Kilifa gii di Sëriñ Muntaaxa Mbàkke, Xalif kullu murid, moo jiite xew-xew bile. Kon, tey la woon tey. Ndege, xew-xew bi lëmbe woon na réew meek àddina sépp, daanaka. Ndaxte, muy JeuneAfriquedi Le Mondewalla RFIañs, genn kërug yéenekaay wutewul bés bi. Xibaar bi àggoon na ba Frãs ba seen benn politiseŋjot cee xund, wax sax ay waxi ku danoo ci saret.
Jumaa ju réy, xaalis bu takku
Jumaa Kolobaan ji, nag, jumaa ju réy a réy la, képp ku ko gis yéemu ci yànjaayam. Yaatuwaay baa ngi tollu ci 6i ektaar. Dafa di sax, Masaalikul Jinaan mooy jumaa ji gën a réy ci Afrig sowu-jant. Lu ëpp 30 000, ci xayma, nit mën nañ cee julli : 8 000 ci biir, 20 000 ci biti ak 3 000 ci kow etaas bi. Njëgu tabax bi, moom, mi ngi tollu ci 20i milyaar ci sunu xaalis. Taalibe yee joxe 15i milyaar yi Sëriñ Siidi Maxtaar Mbàkke teg ci 5,5i milyaar. Taalibe yi dañu daan natt, ñii joxe 1000, ñeneen ñi 10 000, am it ñu génne ay milyoŋ def ci, ku nekk daal yaay seet fu sa doole tollu nga def li nga mën,mu néew mbaa mu bare. Jumaa ji, nag, kii di Sëriñ Muxammadu Lamin Mbàkke moo teg birig bu njëkk bi,  ci 7eelufan ci weeru sulet, atum 2012. Sëriñ Mbàkkiyu Fay mi toogal Xalifa bi ci Ndakaaru lañ dénkoon liggéey bi. Juróom-ñaari at lañ ci teg lépp door a sotti.
Kon, Masaalikul Jinaan, ci njiiteefu Sëriñ Siidi Maxtaar Mbàkke lañ dooroon tabax bi. Nguuru Ablaay Wàdd moo joxe suuf su tollu ci 6i ektaar ngir ñu mën a jëmmal bëgg-bëggu murid yi. Arsitekt bi ñuy woowe Meysa Joojo Ture moo nataal juróomi sooroor yiy màndargaal  jumaa ji. Bi mu noppee ci liggéeyam, waa CDE ñoo kuule sooroor yi. bi ci gën a gudd, gën a gudd ci Ndakaaru itam, mat na 75i meetar, kon sute na 7i meetar bu jumaay Ndakaaru ju mag ji. Ay masoŋ yu fekk baax réewum Siwis, nag, ñoo yékkati sooroor yi. Bu dee taaral bi, ay nataalkat yu xereñ, jóge fépp ci àddina si, ñoo ko defar.
Fépp la taalibe yi ak soppe yi màbbe keroog àjjuma, jubalsi Kolobaan ngir teewe xew-xew bi, julliwaale fa, muy julli bees fay njëkk a amal, ubbee ko jumaa ji. Mbooloo mu takkoo noonu, day laaj ay matuwaay yu wér te wóor. Moo tax nguur gi teel a yabal takk-der yi, way-fajkat yi ak balekat yi ngir waajal bés bi. Waaye, daayira yi tamit, kenn demul ñu des. Pastéef bu mat sëkk lañu wone. Kolobaan xumbal la ko bii peeru xumb, ñu samp mikóro yi, alxuraan ji di daw ak i xasiday Séex Axmadu Bàmba Mbàkke. Waa daayira Xidmatul Xaadim samp fa seeni berkelle, taf fay nataal ak ay këyit yuy màndargaal taarixu yoonu murid ak kàdduy Sëriñ Tuubaak Séex Ibraayma Faal mi ñuy woowe : buntu muridiina. Waaye, teewaayu Njiitu-réew mi, Maki Sàll, ak bu Ablaay Wàdd, Njiitu-réew ma woon, doon na lu fés lool ci bés bi.
Wenn askan, benn jëmu, jenn jumaa
Ubbite juuma ji, nag, du rekk mbooloo mi fa teew daa takku. Loolu am na waaye li gën a yéeme mooy li nit ñi bawoo fépp ci réew mi ak sax bitim-réew. Li ko dale taalibe yi, kilifa diine yi bokk ci yeneen tarixa yi,  kilifa diine katólig yi, kilifa aada yi, jaraaf ak jawriñi Lébu yi ci Ndakaaru, politiseŋyi moo xam ci nguur gi lañu bokk mbaa ci kujje gi, moom daal ñépp a nga woon Kolobaan, kenn nanguwul a toog di xaar ñu lay nettalisi bés bi.
Kon, mënees na wax ne, réew mépp a daje woon ca Kolobaan ngir màggal ubbite jumaa ji. Taalibe murid yi tukkurmuutba nga ne lii lu mu doon. Réew mépp di tés-tési. Ci nataali bés bi, ñoo ngiy ciy wane Njiitu-réew mi Maki Sàll ak kim fi wuutu, Ablaay Wàdd ñu séq Xalifa bi. Wànte, nataal bi gën a neex ñépp mooy ñoom ñaar bi ñu jàppantee, ku nekk yékkati sa loxo moroom, di ree. Mu mel ni bés bi dafa jubale ay noon, tàppe xol yi, lëkkale ay kër ak i kurél, boole askan wi, ñépp ànd doon benn, bokk benn jëmu. Tijaan yi waxoon nañ sax ne Masaalikul Jinaan lañuy defe seen wasifa àjjuma ji.
Waaye, bu loolu weesoo, warees na jukkee ci mbir mi ñaari jàngat.
Bi ci jiitu mooy ne, bu doomi Senegaal yépp bokkee doon benn, am pas-pas te nangoo liggéey, réew mi dina jëm kanam. Ndaxte, jumaa ji, xaalis bu takku bi ci dem yépp, ci gafaka askan wi la génne. Lebiwunu fenn, tàllalunu kenn loxo. Kon, bu nu gëmee sunu bopp dëggantaan, bëgg sunu réew ba noppi jële fi xàjj-ak-seen, bennoo, mën nanoo tabax Senegaal ba mu naat te dunu am ak kenn xaar-ma-Yàlla.
Ñaareelu njàngat maa ngi aju ci doxalinu politiseŋyi. Saa su xew-xewu diine amee, nga gis leen ñuy sukkal ak a raamal sëriñ si. Ak nu mu mënti deme, jëf ju ñaaw la. Kilifa dafa war a wormaal boppam, weg ñi ko fal te bañ a tuutal ndombog-tànk giñ ko dénk. Rax-ci-dolli, askan wi war naa yeewu ci jikkoy naaféqu politiseŋyi. Juboo neex na, gaa, te jàmm a gën ay, duñ sax benn. Waaye, diggante Abdulaay Wàdd ak Maki, li ci jot a xew lépp ak li ci kilifa yu baree-bare jot a wax…ñu bàyyi ba bés bu màggee ni bii mel ni ñuy teyaatar ! Aa… Newunu du dëgg ci ñoom de, waaye mbir mi warees na cee màndu ba xam fu muy mujje.
Senegaal gépp amoon na fiy yëngu-yëngu, réew mi jaxasoo, yëf yi doy waar lool, yegg sax fu ko kenn foogul woon. Ñii seen i bakkan rot ci, ñee am ciy gaañu-gaañu yu metti, ñale ñàkk ci alal ju bari. Ginnaaw ba mu jógee Section de Recherches bu Kolobaan, Usmaan Sonko amal na waxtaan ak waa réew mi  ci 8eelu fan ci weeru Màrs. Waxtaan woowu nag, dara waralu ko woon lu dul mas-sawu leen ci yi fi jot a xew, xamal leen itam ni mook ñoom a bokk naqar.
Lu Defu Waxu, seen yéenekaay ci kàllaamay Kocc a ngi leen di baaxe ay kàddoom na mu leen yëkkatee keroog jooju.
Mbokk yi, tey, walla mën naa wax sax ne, fan yii yépp sunu xol neexul, sunuy nelaw néew na, sunu xalaat bari na, te dara waralu ko nag, lu dul tiis wi nga xam ne am na ci réew mi, muy ay bakkan yoo xam ne rot nañ fi.
Kon, dama doon ñaan bala nuy dugg ci waxtaan wi rekk nu daldi def une minute de silence jagleel ko sunuy doom, ndax ñi fi faatu ñépp, walla ñiñ fi faat ñépp, nun li nuy doon ndaw ndaw, mat nañuy doom. Tey, jox nan ma lim boo xam ni jeexagul; waaye lim bi nu jotagum mat na fukki nit. Benn bakkan bu rot rekk, ci anam bu mel nii, nga xam ne dañ koo faat, musiba la ci réew mi, rawatina nag, bu ñu nee tey mat nañ fukki nit.
Bakkan yooyu nag, ñooy :
ku ñuy wax Baay Séex Jóob, amoon fukki at ak juróom-ñaar, ñuŋ ko faate fii ci Yëmbël ;
Séex Kóli amoon ñaar fukki at, ñuŋ ko faate ci Biññoona ;
Faamara Gujaabi, moom it amoon ñaar fukki at, ñu faat ko Biññoona ;
Paap Siidi Mbay, amoon moom it ñaar fukki at, ñu faat ko fii ci Kër-Masaar ;
Saajo Kamara am fukki at ak juróom-ñett, ñuŋ ko faate Jawobbe ;
Mañsuur Caam, moom it am ñaar-fukki at, ñuŋ ko faate fii ci Ndakaaru;
Alasaan Bari, amoon fukki at ak juróom-ñaar, ñuŋ ko faate fii ci Sànteneer, ci Ndakaaru ;
Musaa Daraame, amoon fanweeri at ak juróom, ñoŋ ko faate ca Ndóofaan ;
Buraama Saane, amoon fukki at ak ñaar, ñuŋ ko faate Biññoona ;
ak Móodu Njaay, nga xam ne moom lañ nu mujje xabaare, ñu faate ko tey fii ci Parsel-Aseni, ci anam yu ñaaw ba fu ñaawaay yem.
Kon, nu ngi leen di ñaanal Boroom bi Mu xaare leen Àjjana. May ñaan nag, ñi fi nekk ñépp, taskatu xibaar ak ñeneen ñi ko teewe,  nu taxaw def une minute de silence jagleel ko sunuy rakk yooyu ak sunuy doom yooyu… (Tekkaaral ci diirub benn simili).
… Jërëjëf. Maa ngiy jox sunu sëriñ, Sëriñ Mañsuur Jamiil mu jagleel leen ay ñaan yoo xam ne, haasatan la, yokk barke rekk, ndegam Yàlla def na mu teew fi ; nu jox ko mu defal nu ñaan… (Ñaan).
… Jërëjëf. Kon, dina nu jéem a tënk waxtaan wi ci lu dul gudd torob. Gannaaw bi nu dello nuyu saa-Senegaal yi nuy seetaan yépp, di nuyu ak di gërëm kilifay réew mi, kilifa diine yi, kilifa aada yi, àbbe yi, di rafetlu seen taxawaay ci réew mi. Ndax, wax naa ko ci samay kàddu yu jiitu, bir na ma man, ni ñoom, lañ ca waroon a def, def nañ ko ci bañ ko waree def. Aajowul nu koy jéebaane walla di ko wax ci kaw. Dafa fekk nag, kilifa diine moom, orma rekk lañ ko warlul. Am na loo xam ne, bu naree xotti worma, su ñu waxee ci suuf yem ca. Waaye ku bañ a dégg, ba mbir mi tàng ci sa loxo, dinga dellu ba ci ñoom, woowaat leen. Kon, nu ngi leen di gërëm ci taxawaay bi. Di gërëm kilifay aada yi bu baax itam, di gërëm ñi fi teew ñépp.
Ñii fi nekk ñépp, amul kenn koo xam ne pólitig walla par-parloo moo la fi indi. Amul kenn koo xam ni li nga daj ci fan yii, par-parloo moo tax, waaye ñi fi teew ñépp, li leen tax a jóg ba tax ñu daj ci lu ma ci dajul man, mooy Senegaal, yitte gi ñu am ci Senegaal, bëgg-sa-réew ak am dëggu ni, dañu war a taxaw ngir réew mi, dañu war a taxaw ngir ëllëg, dañu war a taxaw ngir sunuy doom ak sunuy sët. Kon ñoom ñépp dama leen di gërëm man, ci sama tur ; waaye dama leen di gërëm tamit ci turu askanu Senegaal, ndax askanu Senegaal lanu taxawal, taxawalunu Usmaan Sonko. Ñi fi jóg ñépp sonn ci, su doon jëmmu Usmaan Sonko rekk, xéy-na 10% yi walla 15% dinañ génn. Bu kenn naagu ba foog ni, yow yaa tax doomi Senegaal yi génn, déedéet.
Li tax lii am, mooy yëg-yëg bu kenn ku nekK xam na ni, sunu réew, sunu askan mu ngi nekk ci ay jafe-jafe yoo xam ne, bu nu seetaanee ba mu deme nenn rekk, defe naa dina rëcc ba fàww. Kon, maa ngi leen di gërëm ñoom ñépp ci turu askanu Senegaal. Bu loolu weesoo, may sargal jigéen ñi it ndax gis nanu seen taxawaay ci xeex bi ; te tey dañ leen ko màndargale, muy bésub 8 mars.  Jigéeni boor bu nekk nag, du jigéeniy PASTEF kese. Waaye, jigéen ñi taxaw nañ jàpp ci xeex bi. Defe naa Ajaa Yaasin a ngi nii toog sama wet, sama yaay Ayda Mbóoj sama layookat a nga nale, ñoom Maymuna Buso ak keneen ak keneen, su ma leen doon lim tey du jeex, ñoom Aysata Saabara, ñoom Maam Jaara Faam… Ku ma limul rekk bumu ci mer, nu delloo leen njukkal ci bés bii, di leen jaajëfal bu baax.
Mbokk yi, li xew ci réew mii, doy na waar, li xew ci réew mii, aa ! defe naa ñoom Decroix ñoo nu ëpp jaar-jaar fuuf, ñoo nu ci gën a yàgg, waaye gëmuma ne, lii fi xew, mas naa xew ci Senegaal. Du xew-xewi 63 yi, du yi ko jiitu, du 68, du 2000, du 2012, du 88, du 93… Ba tey, defe naa ni lii xew tey Senegaal, masu fee xew. Ba tey jii, Senegaal mooy xët wu njëkk ci xibaari àddina si. Kon loolu du lu tuuti, foog nun waa Senegaal, nu  mën koo natt ; xam lii lu mu doon, ak lan la war a màndargaal ci sunu mboorum  réew. Ndaxte, su dee mënun cee jël ay njàngat ba lii dootul am ci réew mi, bu boobaa, defe naa coono yi dootuñu jariñ dara. Ñi ci seen bakkan rot, ñi ci gaañu, di ñu bari, ñeneen ak ñeneen ak ñeneen, defe naa dootul jariñ dara.
Kon, bu nu waxee loolu, danuy dellu delloo njukkal, ni ma ko defe, ci ñii nga xam ne seen bakkan rot na ci, te dinaa ci dellusi, ma def ko ci ñi gaañu, ndaxte ñi gaañu bare nañ. Di ñaan Yàlla rekk, mu bañ a weesu foofu.
Bi ci des nag, di ci jagleel ngërëm lu ràññeeku ñi nga xam ne, ñooy ndawi Senegaal yi.  Di leen delloo njukkal bu baax. Yàgg nañoo wax ndawi Senegaal yi nii, xale Senegaal yi nale, déedéet ; sunuy ndaw, dañu am awãs ci nun. Li ma gëm mooy sunu ndaw yi dañu am awãs ci nun. Wone nañ ko, ndax ku dem di jàmmaarlook ay takk-der, ñu yore ay fital, yor lu la mën a rey, yor lu la mën a gaañ, yow yoruloo lu dul say loxo ; te defuloo ko ndax dafa am dërëm booy xaar, ndax dafa am ñu féete beneen fànn ñu leen di fay xaalis ngir faat ay bakkan ; yow defoo ko ndax dërëm booy xaar, kon gàcce-ngaalaama ndawi Senegaal. Te nu leen di wax ni, day door rekk. Bis niki tey, na ngeen xam ni réew mi, seen réew la, dogal bi seen dogal la, nun ci seen waaw lanu war a doxe, ñiy def pólitig ci seen waaw lañu war a doxe, di leen déglu. Kon bu leen nangooti di seetaan ba mbir mi egg fu mu warul a egg.
Ma wax nag ni, ñooñu ñépp nga xam ne sonn nañu ci mbir mi, ñi nekk seen kër sax di ko naqarlu, ñi toog seen sijaada  di ñaan, bu ma nekkee fii di waxtaan ak yéen, xam leen ni, yéen a tax, ndax bu ngeen amul woon taxawaay boobu, waxuma la tey jii, waxuma la àjjuma bii weesu, waaye altine 8i fan weeru feewiryee laa waroon a nekk Rëbës. Kon man tey jii, duma woon nekk fii di wax ak yéen. Kon bu leen kenn gëm loo ne, dañ noo beral loxo. Waaye seen taxawaay, li mu firndeel rekk tey, mooy li Tubaab naan : La souveraineté appartient au peuple Lépp askaan wee ko yore. Mooy kàttan dëgg-dëgg-dëgg ; sañ-sañ dëgg-dëgg-dëgg cim réew, askan wee ko moom, kenn moomu ko. Ñoom dañuy faral di wax, loo wax ñu ni Force restera à la loi. Waaye yoon, la loi, mooy askan wi ; yoon wi du dipite, du Maki Sàll… Ku dem nag ba sàggane ko, foog ne yoon wi ñu wote, te askan wi wote ko, mën nga koo jalgati di ko teg ci kaw nit ñi, askan wi da la koy fàttali, te loolu moo leen dal tey.
Kon taxawaay boobu, ngalla waay, bumu deñati Senegaal. Bumu deñati ndaxte li ñuy wax les grandes démocraties (demokaraasi yu mag yi), boo gisee njiit yi am lu ñu sañul foofu, mooy askan wi dafay taxaw jonn di leen di wattu. Saa su ñuy génn rekk, nit ñi génn ne leen lii duñu ko nangu. Kon nanu am taxawaay boobu bés niki tey. Ma wax tamit ni, ñii nga xam ne, ñu ngi ci kaso yi, tey lu ëpp téeméeri nit ñu ngi ci loxo Maki Sàll, ñii Tàmbaakundaa, ñii Sigicoor, ñii Kéedugu, fii Ndakaaru, ba Ndar, Tiwaawan, fu ne jàpp nañ fay nit ñoo xam ne, sàccuñu, reyuñu nit, wuruxuñu, luxusuñu ay biye, luubaluñu xaalisu réew mi. Seen tuuma mooy dañoo dox-ñaxtu, te Ndeyu-sàrti réew mi moo leen jox sañ-sañu dox-ñaxtu. Nu ngiy mas-sawu ñooñu, waaye di leen xamal yit ni, dun leen seetaan.
Di mas-sawu it ñi nga xam ne ñàkk nañ ci seen alal ndaxte yàqu-yàqu yi bari nañ. Loolu du woon cëslaayu mbir mi ; ñi jóg di naqarlu duñu ay saay-saay ; ay nit nag, mën nañ cee rax, waaye, loolu taxuleen woon jóg. Te it sunu xeex, jubluwunu ko ci askan sàngam walla réew sàngam, du loolu mooy sunu xeex. Waaye dafa fekk daa am fu mbir yi di tollu, lépp mën na cee jaxasoo, lépp mën na cee am ; waaye loolu du woon cëslaay gi. Ndaxte, ku bëgg yor réew ak ku bëgg defar réew, doo toj alalu jaambur, doo yàq oto jaambur, doo toj këru jaambur. Kon loolu, nuŋ koy mas-sawu bu baax nit ñi mu dal.
Di mas-sawu njabooti ñi ci faatu, di leen jaal, te bu soobee Yàlla, dinañ góor-góorlu ba kenn ku nekk, nu def sunu délégation, ñi fi nekk ñépp dox ñëw jaaleji leen, di mas-sawu njabooti ñi ci gaañu ; lañ ci man it ci taxawu dinan ko def. Di mas-sawu njabooti ñi nga xam ne tey, caabi féete na leen ginnaaw ; wax leen it ne seetaanunu ñooñu ndax ginnaaw ba nu jëlee awokaa yi leen war a layool, kenn ku ne, nu ngiy góor-góorlu ci liñ la man a jàppalee ba doo tumuraanke, walla sa njaboot du tumuraanke.
Waaw mbokk yi, lii lépp lan moo ko waral ? Lii lépp ci ay tiis yu dal ci Senegaal la. Li ko waral mooy xiif gi nga xam ne, Maki Sàll ak ñi mu àndal xiif nañ ko nguur ; ak yaakaar ni ñoom dañu war a yore nguur gi toog fi ba fàww. Lii lépp moo leen ko andil. Moo ne de, ay at ca ginnaaw loolu lan fi xeexoon ba ay bakkan rot fi. Li andi lii, mooy nguur gi ñu teg ci loxo Maki Sàll, ne ko : Jox nan la sunuy mën-mën, jox nan la sunu alal, jox la administration bi, jox la yoon wi justice, jox la xare réew mi, maanaam arme bi, jox la lépp loo soxla li nu bëgg mooy nga defar réew mi, li nu bëgg mooy ndaw ñi am liggéey, li nu bëgg mooy nit ñi faju, li nu bëgg mooy tali yi baax. Maki Sàll walbati loolu lépp, jël ko muy doole ju muy teg ci kow saa-Senegaal yi. Muy kuy pólitig, muy kuy mouvement citoyen, muy Sociéte civile, képp ku ne àndumaak Maki Sàll rekk, teg na doole jooju sa kow. Loolu moo nu andi ci lii. Mu ànd ci ak ay nitam yoo xam ne, duñ ko wax dëgg, mbaa sax ñoo ko yées, soo moytuwul, moom ci boppam.
Ndax lii am yépp nag, ñi ko séq bari nañ de, waaye li ci ëpp ay jëfkat yu ndaw lañu. Boo ko doon seet, ñeenti jëfkat lañu : Maki Sàll, Antuwaan Jom, Maalig Sàll ak Basiiru Géy. Ñeneen ñépp ay suq lañu, nga xam ne, dañu leen di defloo ñuy def. Waaye ñeent ñii, musiba Senegaal yépp, ci jamono yii ñu tollu tembe, ci ñooñu la. Ndax jaadu na, 16i milyoŋi doomi-Senegaal ñeenti nit rekk lëmbe leen? Ndax loolu war nañ wéy di ko nangu ci dëkk bii ? Loo wax nag, ñu ne la nun noo yor nguur gi, force restera à la loi. Te, yoon, loi boobu, duñ ko tudd lu dul bu dee ci kujje pólitig gi. Yoon woowu dañ koy walbati ngir man a jot ci képp ku àndul ak ñoom ; waaye saa su yoon wi waree dal seen kow, ñu ne mukk du fi am. Ñaata nit ñoo fi mas def ñombe yoo xam ne kenn du ko tudd ? Tey, ñu ngiy romb waa Senegaal di leen yëkkatil i mbagg. Loolu nag lanu mënatul a nangu. Looloo tax nit ñi jóg ni, lii dootunu ko nangu, dootu fi am.
Màggalu Mburu ma amul lawiir jege woon na, te ñu di ko wax bésu Mucc ba.  Sarxalkat yu mag ya ak xutbakat ya di wut pexem reylu Yeesu, ndaxte dañoo ragaloon nit ña.  Noonu Seytaane daldi solu Yudaa, mi ñuy wooye Iskariyo te mu bokkoon ca fukki taalibe ya ak ñaar.  Noonu Yudaa dem waxtaani ak sarxalkat yu mag ya ak kilifay wottukati kër Yàlla ga, ba xam nan la leen di jébbale Yeesu.  Ñu am ca bànneex bu réy, dig ko xaalis.  Yudaa nangu, di fexe jamono ju mu leen mana jébbal Yeesu, fu mbooloo ma nekkul.
Bésu màggalu Mburu ma amul lawiir agsi, ca bés boobu lañu waroona rendi gàttub bésu Mucc ba.  Noonu Yeesu yebal Piyeer ak Yowaana ne leen: Demleen, defaral nu reeru bésu Mucc ba.  Ñu ne ko: Fan nga bëggoon, nu defare ko fa?  Mu ne leen: Bu ngeen duggee ca dëkk ba, góor gu yenu njaq lu def ndox, dina taseek yéen. Toppleen ci moom ba ca kër ga muy dugg,  te ngeen ne boroom kër ga: Kilifa gi nee na: Ana néegu gan, bi may lekke reeru bésu Mucc ba, man ak samay taalibe?  Noonu dina leen won néeg bu féete kaw, te yaa, ñu defar ko ba noppi. Foofa ngeen koy defare.
Ñu dem, gis lépp, ni leen ko Yeesu waxe woon. Noonu ñu defar reer bi.
Bi waxtu wi jotee Yeesu toog ak ndaw yi,  ne leen: Yàkkamti woon naa lool lekk ak yéen reeru bésu Mucc bii, laata ñu may sonal.  Ndaxte maa ngi leen koy wax, dootuma ko lekk mukk, lu dul ba kera mu mat ci nguuru Yàlla.
Noonu mu fab kaas, daldi sant Yàlla ne: Jël-leen kaas bii, séddoo ko.  Ndaxte maa ngi leen koy wax, dootuma naan ndoxum reseñ mi, ba kera Yàlla di tëral nguuram.
Gannaaw loolu mu jël mburu, sant Yàlla, damm ko, joxleen ko ne: Lii sama yaram la, wi ma joxe ngir yéen. Defleen lii, ngir fàttaliku ma.
Noonu itam bi ñu lekkee ba noppi, mu jël kaas bi ne leen: Kaas bii mooy misaal kóllëre gu bees gi Yàlla fas jaarale ko ci sama deret, ji tuuru ngir yéen.  Waaye nag loxob ki may wor a ngi nekk ak man ci ndab li.  Doomu nit ki mu ngi dem, ni ñu ko dogale. Waaye ki koy wor dina torox.  Noonu taalibe yi di laajante ci seen biir, kan ci ñoom mooy nara def loolu.
Taalibe ya it di werante, ngir xam kan ci ñoom moo gëna màgg.  Yeesu ne leen: Buuri xeeti àddina dañu leen di dóor yetu nguur, te kilifa yi dañuy sàkku ngërëm.  Waaye yéen buleen def noonu. Ki gëna màgg ci yéen, na nekk ni ki gëna ndaw, te njiit mel ni surga.  Ki toog ca lekkukaay ba, moom ak surgaam, ñoom ñaar kan moo ci gëna màgg? Xanaa du ki toog ci lekkukaay bi? Waaye man maa ngi ci seen biir ni surga.  Yéen nag yéenay ñi ànd ak man ci samay fitna.  Man nag jox naa leen sañ-sañu nguuru, ni ma ko sama Baay joxe.  Dingeen lekkandoo te naanandoo ak man ci sama nguur. Te dingeen toog ci jal yi, di àtte fukki giir ak ñaar yu bànni Israyil.
Yeesu teg ca ne: Simoŋ, Simoŋ! Seytaane ñaan na, ñu jébbal leen ko, ngir mu teqale leen ni ñu teqalee dugub ak xatax.  Waaye man ñaanal naa la, ngir sa ngëm dëgër. Te yaw, boo délsee, nanga dëgëral sa bokki taalibe yi.  Piyeer ne ko: Boroom bi, àttan naa ànd ak yaw ca kaso, ba ci dee sax.  Yeesu ne ko: Piyeer, maa ngi la koy wax, bala ginaar a sab tey jii, dinga weddi ñetti yoon ne xam nga ma.
Noonu Yeesu ne leen: Ba ma leen yebalee te yóbbaalewuleen woon xaalis, mbuus, walla dàll, ndax ñàkkoon ngeen dara? Ñu ne ko: Déedéet.  Mu ne leen: Léegi nag képp ku am xaalis, na ko jël; te ku am mbuus, na ko jël; ku amul jaasi, na jaay mbubbam, jënde ko jaasi.  Ndaxte maa ngi leen koy wax, lii Mbind mi wax fàww mu am ci man, bi mu nee: Boole nañu ko ak ñu bon ña. Ndaxte loolu jëm ci man mi ngi mat.  Noonu taalibe ya ne ko: Boroom bi, ñaari jaasee ngii. Mu ne leen: Doy na.
Noonu Yeesu génn, dem ca tundu Oliw ya, ni mu ko daan defe naka-jekk. Taalibeem ya topp ci moom.  Bi mu agsee ca bérab ba, mu ne leen: Ñaanleen, ngir baña daanu cig fiir.  Noonu mu dànd leen, ba fu aw saan mana tollu, daldi sukk di ñaan ne:  Baay, soo ko bëggee, teggil ma kaasu naqar bii. Moona bumu doon sama coobare, waaye na sa coobare am.  Noonu malaakam Yàlla daldi koy feeñu, may ko doole.  Ci biir tiis, Yeesu gëna sawar ci ñaan gi, ñaqam mel ni lumbi deret dal ci suuf.
Bi mu ñaanee ba noppi, mu jóg, délsi ci taalibe yi, fekk leen ñuy nelaw, ndaxte seen xol dafa sonnoon ak tiis.  Noonu mu ne leen: Lu tax ngeen di nelaw? Jógleen ñaan, ngir baña daanu cig fiir.
Bi Yeesu di wax, mbooloo mu bare agsi; ku ñuy wax Yudaa te mu bokkoon ci fukki ndaw yi ak ñaar jiite leen. Yudaa jegeñsi Yeesu, bëgg koo fóon.  Waaye Yeesu ne ko: Ci fóon ngay jébbale Doomu nit ki ay noonam!  Bi ñi àndoon ak Yeesu gisee liy bëgga xew, ñu ne: Boroom bi, ndax nu dóore jaasi?  Kenn ci ñoom nag dóor surgab sarxalkat bu mag ba, noppu ndijooram dagg.  Waaye Yeesu daldi ne: Bàyyileen. Mu laal noppu waa ja, wéral ko.
Noonu Yeesu ne sarxalkat yu mag ya ak kilifay wottukati kër Yàlla ga ak njiiti xeet, wa ko jàppsi woon: Jóg ngeen, gànnaayoo jaasi ak yet, mel ni ñuy topp sàcc.  Moona maa nga woon ak yéen bés bu nekk ca kër Yàlla ga, te jàppuleen ma. Waaye léegi seen waxtu la, di jamonoy lëndëm.
Ñu jàpp Yeesu, yóbbu ko ca kër sarxalkat bu mag ba. Piyeer topp fu sore.  Amoon na taal ca diggu ëtt ba, ay nit toog, wër ko, Piyeer itam toog ci seen biir.  Ab mbindaan gis ko, mu toog, taal bi di ko leeral, mu ne ko jàkk ne: Nit kii itam àndoon na ak moom.  Waaye Piyeer weddi ko ne: Soxna si, xawma kooku.  Nees-tuut keneen gis ko ne: Yaw itam ci ñoom nga bokk. Piyeer ne ko: Sama waay, bokkuma ci.
Bi ñu tegee lu mat waxtu, keneen dikkaat ca wax ja ne: Ci lu wóor nit kii àndoon na ak moom, nde Galile la jóge.  Waaye Piyeer ne ko: Sama waay, xawma li ngay wax! Bi kàddoom di daanu, faf ginaar daldi sab.  Noonu Boroom bi geestu, xool Piyeer. Te Piyeer fàttaliku la ko Boroom bi waxoon ne: Bala ginaar a sab tey jii, dinga ma weddi ñetti yoon.  Piyeer daldi génn, di jooy jooy yu metti.
Nit ñaa nga jàppoon Yeesu, di ko ñaawal ak di ko dóor.  Ñu ngi takkoon ay bëtam, di ko laaj, naan ko: Yaw, wax nu ci kàddug Yàlla, ku la dóor?  Ñu ngi ko doon tifaar it yeneen saaga.
Bi bët setee, kureelu njiiti xeet wa, maanaam sarxalkat yu mag ya ak xutbakat ya, daldi daje, indi Yeesu ci seen kanam.  Ñu ne ko: Soo dee Almasi bi, wax nu ko. Mu ne leen: Su ma leen ko waxee, dungeen ma gëm.  Te su ma leen laajee, dungeen tontu.  Waaye gannaaw-si-tey, Doomu nit ki dina toog ci ndijooru Yàlla, Aji Man ji.  Noonu ñépp ne: Kon nag yaay Doomu Yàlla ji? Mu ne leen: Yéen ci seen bopp wax ngeen ne moom laa.  Ñu daldi ne nag: Lu nuy doyeeti seede léegi, ndegam nun ci sunu bopp noo ko nangoo ci gémmiñam!
Ërob, rawatina Farãs, dañuy xeex ak a bunduxataal tuutaafoni waaso yi (minorités ethniques).
Njiitalu Olympique de Marseille’’ ba woon, Paap Juuf, faatu na ci guddig talaata ji 31eelu fan ci weeru màrs atum 2020, ci loppitaanu Faan. Moom, nag, jàngoroy Covid-19 bee ko yóbbu.
Paap Juuf mi ngi juddu bésub 18eel weeru desàmbar atum 1951 ca Abese, réewum Càdd. Taskatu xibaar la woon (liggéey na ci La Marseillaise ak Le Sport), nekkoon ndawal futbalkat, manatsëeru tàggat-yaram ak njiitu këlëbu futbal Olympique de Marseille’’ dale ko 2005 ba 2009.
[Tiis ak naqar wu réy laa yëg bi ma déggee deewu
Paap Juuf gi…Doonoon na njiit lu mag a mag,
amoon itam xol bu rafet lool… Futbalu Farãs ñàkk
na, waaye Afrig ñàkk na. Yal na suuf sedd ci
Paap Juuf njiitalu ‘’Olympique de Marseille’’ ba woon, mooy ki jëkk a ñàkk bakkanam ci mbasum Covid-19 mi biir réewum Senegaal. RTS moo yëgle xibaar bi. Jàngoro ji sonaloon na ko lool ba ñu mujje woon koo sampal noyyikaay ca loppitaanu Faan.
Ndege, Mabaaba, ci turam dëggëntaan, ak aji-tawat biñ delloo réewam ñooy ñaari way-tawat yi jawriñ ji waxoon ne Covid-19 bi sonal na leen lool. Ndeyssan, ci guddig talaata ji, jagleesoon na kob roppëlaan bu ko waroon a yóbbu Farãs, ca benn loppitaanu Niis, ngir mu fajooji fa. Waaye jamono jooju, feebar bi àggoon na foo xam ne kenn mënatu ci woon dara. Noonu, Senegaal, réewum
[ Tiis ak naqar wu réy la Olympique de Marseille
àndal bi mu yëgee deewu Paap Juuf gi.
Waa Marseille yépp dinañ wéy di ko bëgg ci seen
xol, moom mi nga xam ne, bokk na ci ñi defar këlëb
Noo ngi koy jaale mbokkam yépp ak njabootam.
[ Dama… Mënumaa wax, mënta nekk. Xawma lu may
wax. Samam xel a ngiy dellu démb. Feebar beey xaj !
Laata ñu koy teg ci boppu OM, Paap Juuf jotoon naa nekk manatsëeru tàggat-yaram ci diirub benn at. Ci atum 2005 lañ ko tabb njiitalu ‘’Olympique de Marseille’’. Mu dib jaloore ju réy ndaxte OM bokk na ci ekibi futbalu Ërob yi gën a siiw te gën a mag.
Doonte ne ‘’Olympique de Marseille’’ jëlul kub ci njiiteefam, ñépp a mànkoo ne, raaya bi OM amoon ci atum 2010, liggéeyam a ko waral. Te, booba, OM toogoon na lu tollu ci 17i at yoo xam ne, jëlul raw-gàddug Farãs.
Bi muy nekk ndawal futbalkat, Paap Juuf liggéey naak futbalkat yu ràññeeku. Joseph-Antoine Bell (góolu Kamerun ba woon) ak Basile Boli (futbalkatu Farãs ba woon, cosaanoo Koddiwaar) la jëkk a teewal. Gannaaw bi, sosoon na sosete Mondial Promotion ci atum 1989, teewal futbalkat yu bare yu ci mel ni : Marcel Desailly, Didier Drogba, Bernard Lama, William Gallas, Rigobert Song, Pirès, Coupet, Francois-Omam-Biyik, Laurent Blanc, Samir Nasri…
[…Naqar wu réy la. Paap njiit lu ñépp fonkoon la, joxoon ko cër ndax ku
amoon fulla ci boppam la, baaxoon lool. Ku farlu ci liggéeyam la woon te
amoon ci xam-xam. Te, jamono jii, njiit yu mel ni Paap Juuf lañ tumurànke.
Ñàkk naa nit ku ma bëggoon bu baax, ku ma doon faral di waxtaanal, nu
demoon ba nekk ay xarit. Jean-Michel Aulas Njiitu Olympique Lyonnais. ]
Paap Juuf, politiseŋ bi Saa buñ nee Paap Juuf, xel yépp dem ci futbal ak Olympique de Marseille’’. Waaye, du futbal kesee yitteloon Mabaaba. Nekkinu askanu Marseille ak àqi nit ku ñuul bokkoon nañ ci yi soxal bu baax a baax Mabaaba. Ndege, ci atum 2014, ci wutaakon yi doon sàkku Meeri Marseille bi la bokkoon.
[…Naqar ak tiis wu réy ñoo ma dikkal bi ma yégee ni Paap dem na (te dootul ñëwaat). Maa ngi metitlu xibaar boobu, di ko jaale njabootam gépp ak ay jegeñaaleem. Paap, yaa nu gënoon nun ñépp. Yaa doon sama royukaay. Xamal ni bëgg naa la ba fàww te dootuma la fàtte. Mamadu Ñaŋ.]
[…Yaa nekkoon sama njiit. Tey, ak xool bu tooy laa lay tàggoo. Sa dem bi dafa teel. Duma la mës a fàtte. Yal na la Yàlla yërëm, Paap. Samir Nasri.]
[…Duma fàtte mukk sunu waxtaan wa, benn weer laata maay torlub dige ak Olympique de Marseille. Rawatina li nga ma waxoon bi ma amee gaañu-gaañu. Bi ma Paap woowee woon telefon, daf ma ne woon :  sama kàddu benn la ; déggoo nan ngir nga ñëw OM te du sa gaañu-gaañu bee may tax a dellu ginnaaw. Ndaxte, yàqul dara ci say mën-mën ak sa xarañte.  Nit ku ni mel, dees na ko jox cër bu réy. Naqar wi ma ame jéggi na dayo. Djibril Cissé.]
Benn mbootaayu way-moomeel a ko jiitaloon, di ko jàppale ngir mu falu, doon meer. Paap Juuf dafa ne woon : Man, politig ngir politig taxumaa jóg. Ndaxte, ab làmpu-mbedd su yàqoo, far ak waa càmmooñ walla waa ndeyjoor amul solo ci ki koy jéem a defar. Mabaaba mujjewul a falu. Waaye, wàññiwul dara ci mbëggeel ak cofeel gi askanu Marseille amoon ci moom. Paap Juuf ku dëggu la woon, bëggoon ñépp, yemale ñépp te bokkoon leen njaboote. Xamul woon xàjj-ak-seen te bëggul woon lu jege sax boddekonte, rawatina ñeel nit ku ñuul. Ñépp a ngi fàttaliku taxawaayam ak kàddu yu dëgër yi mu biraloon ba coowal mbirum  quotas  yi amee Farãs, ci atum 2010. Jamono jooju la yëkkatiy kàddu yu siiw yii :  Ërob ba mu daj, man kese maa ciy nit ku ñuul ku fiy jiite ab këlëbu futbal. Muy lu jaaduwul, lu doy waar. Dafa di, nag, Ërob rawatina Farãs, dañuy xeex ak a bunduxataal tuutaafóoni waaso yi.
Paap mujje naa am ndam ci xeex boobu. Ndaxte, naalub quotas yi mujjewul a àntu. Waaye, Mabaaba, ak lu mu doon mbër mu mag yépp, amul ndam ci xeexam bu mujj bi mu séqaloon ak meneen mbër mu xarañ te gaaw ci rey nit. Covid- 19 bi daan na Mabaaba.
Bu kenn dem, na ñépp toog, Màggal-leen seen kër. Lii mooy kàdduy jëwriñ bi jiite IRD ca Màrsey, doktoor Séex Soxna. Mi ngi indi ay leeral di ci yokk ni : Ginnaaw bi nu jàngate nekkinu nit ñi ci jamonoy Màggal, gis nanu ni ci la feebar yu bari di gën a law, rawati-na yiy jàpp biir ak dënn.
Sagar a ngi xeeñ. Ñépp a ko maase yëg. Xet gi ëbale ne ràpp réew mépp. Xanaa kay Saa-Senegal yi dañoo tàmm ne, bala ñoo fay lakk, fàww dëkk bi ne jëppet. Mi ngoog kon, menees na wax ne, réew mi tàkk na, wala sax tàkkati na. Mu mel ni mbir mi du guléet. Te wolof dinay faral di wax ne : ku ñépp tufli ngaa tooy. Ndéyu àtteg Bokkeefu Senegaal moo ngi waaj a lóor. Te ndey ji séex du tëdde wet, day jaaxaan. kon, lu jiin Njaag a, te moom mooy Njaag.
Ñu bëgg a junj foofu ne, li mu doxale ci këyiti Bennoo ak gu Yewwi Askan Wi yépp, teey na xel. Lenn kay la ñépp doon xaar mooy :  dàq wala nangu, ci ñoom ñaar ñépp. Te bu ñu fàtte ne, lu yëngu lu ne, la ko yëngal a ko ëpp doole. Kon doxu-ñaxtu bi waa Yewwi Askan Wi ak Wallu Askan Wi bëggoon a amal te ñu gàntal leen ko, tegewul fenn.
Dees na wax ni, kenn du maye bopp ba noppi,  di rocci làmmiñ. Ndeyu àtte Bokkeefu Senegaal mënul xaatim aw xët wuy may bépp maxejj mu ñaxtu bu ko neexe, ba noppi di ko ko xañ. Te, bu dee lay waral ñu gàntal loolu ñaari mbir yépp daa war a daje, muy lan ?  Pëccaxoo gu am ci réew mi ak ñàkk matuwaay, kaaraange gu yiir boobu xew-xew. Te lenn de weranteesu ko, kaaraange de moom mat na sëkk, xanaa kay pëccaxoo, bu ñu bëgg a forse réew mi la ñépp di kumuj. ñu ne xobbeeku bala ngay lakkle. Te dafa mel ni, la mu doon daw, ca la faf dal. Te mbir ya faf jéggi dayo. Ndax, bu ñu demee ba lu tollu ci ñetti bakkan rot ci,  ñu bari ame ay gaañu-gaañu, ñii yoon teg leen loxo, ak yàqu-yàqu yi, fa la ay mën a yam.
Lii yépp di wone ni, sañ-sañ dañu koy fonk. Bu ñu la dénkee ngir nga àtte, dangay yemale tay doxe dëgg. Mu mel ni, baat boobu ñu bari ci réew mi dañ koo ragal.
Liy dëgg mooy, garab, ku bañ doom ya doo ko suuxat muy naat. Soxna si lii la wax, muy dëgg itam. Ñu mën cee jàng ne : fii ci Senegaal garabu fitna, dañu koo war a ni dàjjet jële. Te li ko fi war a jële mooy àtte dëgg, te bañ a par-parloo.
Bamu jógee Konaakiri ba tey, seeti woon Alfa Konde, Abdulaay Wàdd, sunu Njiitu-réew ma woon, a ngi ne selaw. Wote bu 24 féewaryee bi sax, ak faluwaatu Maki Sàll bi mu jur, ba tey, yéyul yàbbi ci benn yoon. Mi ngi toog ci otelam ne tekk.
Terewul ñëpp moom lañuy déglu. Lu ni mel, Wàdd yàgg na koo am. Bu waxee, moom rekk la askan wiy dégg. Ba mu waxee ci ndoorteelu kàmpaañ bi, baatam sutoon na yu lawax ya doon xëccoo nguur gi. Ba mu toogee ba tey, cellam gaa ngiy jur coow lu bari.
Mënees na njoort ne Góorgi dafa amul la mu bëggoon. Mel na ni mi ngi doon xaar Idi ak Sonko dem lëngook moom bi leen Maki Sàll dumaa. Waxoon na leen ne :  Maki dina leen dóor te bu keroogee buleen ñëw fii di jooy . Waaye Idi ak Sonko seetiwuñu ko. Xeexuñu itam, ni ko ñu bari ragale woon. Mu mel ne dañoo bàyyi Maki ak Yàlla, ngir wuyu wooteb jàmm bi jibe ci njiitu Murid yi.
Bu ko Idi ak Sonko seeti woon, ndax Laay Wàdd doon na sedde nii ? Ndax kon du jéem a yëngal gaal gi, ni ko woykat biy waxe ? Yàlla rekk a xam.
Li wóor daal, moo di ne Góor-gi waxul dara ci wote bi. Jaar na yoon am déet ? Ndamu Maki li lew na, am déet ? Wàdd waxul, pàrteem waxul. Ba bésu tey.
Terewul Maki Sàll tudd ko ci jàkkaarloo bi mu amal ak taskati xibaar yi altine jii nu weesu. Woo na ko, moom ak Abdu Juuf, ci waxtaan yu mu nar a amal ak làngu politig yi ci ayubés yi ñu dégmal.
Ba tey nag, Wàdd tontuwu ko. Walla boog dégguñu tontoom. Ndax, bu dee ñaar ñaa ngi diisoo ci suuf it, du bett kenn. Ku yàgg a seetlu Góor-gi, war ngaa xam ne ñàkkul lu muy làqarci ci guddi yi ñu tollu. Ndax mbiru doomam rekk la ? Mën naa am ñu xam ci dara ci fan yi ñu jëm.
Xaar bi yàggoon na, xeex bi metti lool, coow li ne kurr, saf sàpp ci Farãs ak Njiiti-réewi Afrig sowu-jant yi. CFA, na fi jóg !, Farãs ca xaj !, Danu bëgg a moom sunu bopp, yilif sunu weccit !… Kàddu yii ñoo gënoon a fés ci xeex bi way-moomeel yi, ñu bare ci xeltukati Afrig yi, aji-xam koom-koom yi ak ñenn ci kujje yi, sumboon ngir jële fi CFA bi. Seen mébét mooy dog buumu-njaam gi Farãs ak dunguroom yi nuy jiite takkal Afrig, boole réewi Afrig yi, bennal weccit wi ngir dooleel seeni koom-koom. Bi njiiti CEDEAO yi demee ba sës, dañoo amal am ndaje ca Abujaa, ci 29eelu bés, weeru sulyet. Ci lañ jëloon ndogal ni dinañ sàkk weccit wu bees ngir mu wuutu fi CFA bi ci atum 2020, te muy ECO. Turu xaalis bi nag, ab gàttal la ñeel turu CEDEAO ci àngale : ECOWAS. Kon, dañu jël ECO bi, bàyyi WAS bi. Lu jiitu loolu, nag, jotoon nañ fee nas i naal yu ni mel ay yooni-yoon ci atum2003, 2005, 2009 ak 2015.  Waaye, naal yépp a lajjoon, tàbbi géej. Bu dee ñenn ñi dese woon nañ as tuut ci yaakaar, ñi ci ëpp yàqi woon nañ bu yàgg. Waaye, bi Emmanuel Macron (Njiitu)réewum Farãs) ak Alassane Ouattara (Njiitu-réewum Kodiwaar te jiitewaale kurélu UEMOA) yëglee keroog, ci bésu 21 desàmbar, ne ECO bi dina wuutu CFA bi ci atum 2020, ci la gaa ñi xam ne kat, bii yoon du ay caaxaan. Wànte, nag, bu dee am na ñuy rafetlu naal bi, ñu bare seen xel dafa teey ci mbir mi. Mu mel ni am na luy ñuul ci soow mi.
Alassane Ouattara moo jëkk a biral xibaar bi keroog bi ko Emmanuel Macron ganejee Kodiwaar. Kàddu yii la rotaloon :
Nun, njiiti réewi UEMOA yi, déggoo nanu ci ne dinan soppi CFA bi ci ñetti anam : bi ci jiitu mooy tur wi, léegi ECO la xaalis biy tudd. Ñaareel bi mooy ne, dootunu bàyyi sunu xaaju denceefi weccekaay (réserves de change) ci gafag Farãs te dinan tëj ndencefalub liggéey (compte d’opération) ba ca Farãs. Ñetteel bi mooy ne dinañ jële bépp ndawu Farãs ci ndajem-caytu yi ñeel bérébi liggéeyukaayi UEMOA yi.
Bi mu noppee, Emmanuel Macron da cee toftal kàddu yii :
CFA bi jur na fi coow lu bare ba ñu ciy tuumaal Farãs ñeel taxawaayam biir Afrig. Bu dee lool la, nan leen dog buum yi ! Nan am fit ak sañ-sañu ànd liggéey, te muy liggéey bu tegu ci ngor ak yemoo. Farãs amul dara lu muy nëbb […] te maa ngi ànd ak mbégte di dëggal waxi Alassane Ouattara yi, di rafetlu coppite yu réy yii.
Kii di Bruno Le Maire, jawriñu Farãs jiñ dénk koom-koom geek ngurd mi, lii la wax ci RFI :
[coppite gi] ci ndoorteelu weeru saŋwiyee la war a door. Nguur gu ci nekk bu la neexee nga jëlsi, fii ci Frãs say denceefi weccekaay saa bu la soobee. Waaye, dina tëj ndencefal boobu ci atum 2020 ngir réewi CEDEAO moom seen bopp ci fànn googu. (http://www.rfi.fr/afrique/20191221-macron-ouattara-annonce-remplacement-franc-cfa-afrique-ouest-eco)
Waaye, boroom xam-xam yi juyoo nañ ci njariñu ECO bi ci koom-koomi réewi yi koy jëfandikoo ak ci dundinu askan wiy yeewoo ci biir CEDEAO, rawatina 8 réew yiy jëfandikoo CFA jamono jii te lëkkaloo ceek Frãs. Ñiy layal Eco bi nee ñu dina yombal njënd meek njaay mi, yombal yónnee xaalis bi, muy ndimbal ci 385 milyoŋi doomi-Aadama yiy dund biir CEDEAO.
Kako Nubukpo, aji-xam koom-koom la, nekkoon jawriñ ca réewum Tógó te bokk ci ñi bind Sortir l’Afrique de la servitude monétaire, kàddu yii la ci rotal :
ECO, lu baax la. Dina dooleel ànd beek booloo bi ci biir CEDEAO. Li ma ci ëppal solo mooy jàppalante gi ciy juddoo ñeel nafay réew yi koy bokk, bennoo biñ ci jublu ak xéy yi mu nar a jur…
Bees dégloo ñi ëpp ci aji-xam koom-koom yi, ECO ak CFA lenn rekk a leen wutale, muy tur.  Waaye Sàmbaay Bàcc rekk. Ndongo Sàmba Silla moom jàpp na ne kàdduy Alassane Ouattara yi waruñoo bett kenn ndax réewi UEMOA bëgguñoo dog buumu-njaam gi leen Frãs jénge. Biñ laajee Ndongo Sàmba Silla xalaatam ci ECO bi, lii la tontu :
ECO bi ? Waaw. Dégg naa ñenn ñiy xeex CFA bi naan, nanu gaaw jël ECO bi, def ko sunu weccit. Waaye, ECO bi ci lajj lay mujj. Wolof dafa ne, ku ndóbin rey sa maam, foo séenatee lu ñuul daw. Man dama jàpp ne, CFA ak ECO ñoo yem kepp, benn baaxu ci.(https://www.defuwaxu.com/2019/08/15/naareelu-xaaju-waxtaanu-mamadu-jallo-ak-ndongo-samba/?fbclid=IwAR16UAaDI_Rj2R7F3qBJ9aivDZTYR547kaHDEySDttO-01zcqhn5XYisQLQ)
Sanyade Okoli mi jiite Alpha African Advisory; moom, dafa ne :
Bu dee njaay mi mënta jéggi digi réew yi ndax duwaan yu bare, ndax mënees na wax waxi bennal weccit wi ci biir CEDEAO? (https://www.bbc.com/afrique/region-48911056)
Kii di Nathalie Yamb mi nguuru Kodiwaar dàqoon ni xaj gannaaw kàddu ya mu waxoon ca Sotchie (Riisi) dafa jàpp ne li Macron ak Alassane Ouattara wax ay paccal-forox la, di naxee-mbaay bu bir. Nee na sax, UEMOA dafa yàq naalub CEDEAO.
Ndege, jamono jii, am nañ 8 xeeti weccit ci biir réewi CEDEAO : Cédi, Dalasi, Dolaar bu Liberiyaa, Escudo bu Kap-Veer, Franc bu Gine, Leone, Naira ak CFA bi 8 réewi UEMOA yi bokk. Ci 8 xeeti xaalis yooyu, lëkkalees na 2 yi ci Euro bi, CFA (déggoob desâmbar 1973 ak Frãs ñeel weccit) ak  Escudo bu Kap-Veer (déggoob Purtugaal bu màrs 1998).
Njiiti CEDEAO yi déggoo woon nañu ci bokk weccit, te muy ECO. Waaye, mel na ni Alassane Ouattara ak UEMOA bim jiite dañoo nar a xajamal naal boobu. Ndax réew mu ci mel ni Niseryaa àndagul ci naal bu yees bii. Moom mi nga xam ne amul genn buumu-njaam gu ko booleek Frãs, day moytoo dugg ci guta. Njiit ma fa nekk, Muhamed Buhari lii la wax :
Li nu doon, nun Niseryaa, réew mi ëpp doole ci wàllu koom-koom biir Afrig ak lin fi ëppale askan moo tax mënunoo jékki rekk sóobu ciy déggoo yu leerul te jokkoowun ceek ñin ci war a waxal. Maanaam, day teey ci mbir mi ba mu leer ko ni du yàqal dara Niseryaa mi dul caaxaane moomeelu boppam.
Bu dee Senegaal, nag, Pr Séex Umar Jaañ mi xam-xamam màcc ci wàllu koom-koom dafa ne :
Lii [ECO bi] ab jéyya ju réy la ! Te buñ tàmbalee jëfandikoo ECO bi Senegaal du ci jële dara. (https://www.seneweb.com/news/Politique/du-franc-cfa-a-l-rsquo-eco-laquo-c rsquo_n_304412.html)
Ëttu boole bi, genn kurél la gu boole mbooleem këri diine yi ngir saxal jàmm ci biir réew mi, rawatina ci lu ñeel politig beek diine ji. Seetlu nanu ne saa bu jamanoy fal njiitu réew jotee rekk, njaqare dafay faral di am. Li ko waral, nag, du dara lu dul ñenn ci politiseN yi dañuy jëfandikoo tarixa yi ngir beccingéel yeneen wutaakon yi ak a yëkkati seen mbër.
Fan yii yépp, ñi bokk ci Ëttu boole baa ngiy daje di waxtaan ci jafe-jafe yeek yëngu-yëngu yiy am ci antarnet beek i xeeti xaralaam yu deme ni Facebook ak WhatsApp. Kilifay Facebook yi amal nañu ag saytu, ànd ceek kàngam yi taxawal kurél gi. Weccoo nañu xalaat naka lañu war a def ba dakkal téesanteek wax ju ñaaw ci béréb yooyu.
Bi bésu pal gi desee benn ayu-bés rekk, ay ndéggat yu bari tàbbalees na leen ci antarnet bi, wesaare leen ci Whatsapp yi. Ay saay-saay a sooke lu ni mel, di sos ay fen yu tooy xepp, naan këru diine sàngam warul a sànnil xob wutaakon sàngam ndax bokkul ci ñoom, te gëmul seeni sëriñ. Lii moo bijji tiitaange ju réy ci waa réew mi. Diine nekk na lu man a jur xiirook ŋaayoo, te wareesul a mbubboo tarixa ngir soppi ko gànnaay, di ko xeexe ci politig bi. Yoonu tasawuf wi fi mag ñi sampoon, jàmm ak taalibe yi xamante, soppante a ko taxoon a jóg. Donte sax, politig masul a tàqalikook diine, ni seen diggante fése jamono jii dafa jéggi dayo.
Séex Tiijaan Si, doomu Abdu Asiis Si Al Amiin, njiit li nekk ci boppu kurél googu yëkkati nay kàddu ngir àrtook leeral kóllëre gi dox ci diggante Murid yeek Tiijaan yi. Wane na ne ñaari kurél yii, waxul sax bokkoo gi leen boole, waaye ñoom ñépp liggéeyal diine ak Yonent bi rekk a leen yitteel. Nee na Sëriñ Séex Tiijaan Si Al Maxtoom wax na ni su Murid yi ak Tiijaan yiy ŋaayoo dafay naqari Yonent bi ndax moo leen jaboote ñoom ñépp.
Rax-ci-dolli, wax na ne, palug njiitu réew du palu Imaam wala Xalifa, kon lees war a xool mooy jikko nit ki, jaar-jaaram, xam-xamu àddinaam ak yu ni mel. Waaye naan ci tarixa bii walla bee la bokk, ëpp naa def.
Ëttu boole baa ngi ñaan waa réew mi ñu ànd ak dal te dem sànnil xob ki leen soob, bañ cee boole wax ju bari ak xuloo. Yal na Yàlla sotti jàmm ci réew mi te ki jig Senegaal Yàlla jox ko ndam lu sedd guyy.
Ci talaata 26eel ci oktoobar 2021, lees jot ci mbégtem weer wi. Surnaalu ladab bees duppe World Literature Today, nekk ca Iniwérsite Oklahoma, ca Amerig, moo biral xibaar bi : Bubakar Bóris Jóob mooy 27eelu rawaanub Cargalug ladab bu Neustadt ñeel àddina sépp. Muy xibaar bu neex a neex ñeel réewum Senegaal, di sag ci askanu Afrig wépp ak way-ladab yi mboole-seen. Nde, cargalug ladab bu Neustadt gileey ñaareelu cargalug ladab gi ëpp solo ci àddina si, gannaaw gu Prix Nobel gi. Du guléet nag, Bubakar Bóris Jóob di jot cib cargal. Waaye, gu Neustadt gii da cee raw ngir dayo bim làmboo. Ay ndaanaan ci biir i ndaanaan, tànn ab ndaanaan ci biir i ndaanaan, sag du ko gën a réy. Ndax, werekaan bii di Bubakar Bóris Jóob, ak lim liggéeyal àddina lépp, rawatina Afrig ak Senegaal, amul cargal walla neexal bu ko jomb. Kon, yeyoo na ñu jagleel ko lu réy ci bés bu réy. Waaye, bés du réy, du tuuti, boroom lay tollool.
Jàppees na ni, gannaaw Prix Nobel, cargalug ladab Neustadt ñeel àddina sépp mooy bi gën a réy. Cargalug Neustadt International Prize for Literature gu ren ji, ci àntarnet bi lañ ko yéglee, jaare ko Zoom, bi ñuy amal Neustadt Lit Fest 2021 bi. Dafa dib neexal bi ñuy sargalee kenn ci jàmbaari àddina si ngir biral cant ak jukkal bi ko àddina si ameel. Dees na ko joxe ñaari at yu nekk ci turu Iniwérsite bu Càmmug Oklahoma ca Etaasini ak surnaalu ladab bii di World Literature Today.
World Literature Today nag, da dib yéenekaay buy wax ci ladab ak mbatiiti àddina si. Ñaari weer yu nekk lay génn. Jubluwaayam mooy fésal ak biral ngën-ji ladab, di gungey cargali ladab ak i këri mbatiit ñeel ndongoy daara yu kowe yi. Li mu sasoo mooy liggéeyal àddina wërngal, càmm yeek daara yu kowe yi. Solos surnaal beek dayoom a tax ndajem cargalug Nobel mi boole ko ci yéeney [sources] ladab yees gën a móol ci àddina si te gën a matale ci wàllu xibaar. Teg ci ne, yàggul dara, taggoon nañ ko fi, melal ko ni sàqub xibaar bu matale ñeel xalimay àddina mboole-seen te seen i boroom safoo mbind, di ko dunde. (Utne Reader, saŋwiye 2005). Rawaan gi nag, dina jot neexalug 50 000 $ (fukki junniy dolaari amerig), dunqu jaaxaay wuñ tëgge xaalis ak ug birtal (certificat). Ndàmpaay lu takku liy jóge ci loxoy waa kërug Neustadt yi nekke Dallas, Denver ak Watertown ak Massachusetts moo tax cargal giy wéy di am ba abadan. Cargalug ladab gu Neustadt gi mooy njëlbeenug cargalug ladab bu cosaanoo Amerig tey teral mbooleem way-ladabi àddina. Te, bokk na cis-tuut ciy cargal yoo xam ne, wëliis boroom xam-xam yiy yëngu ci yeneen fànn ak yeneen xeeti kilifa, dañoo ëmbaale taalifkat yi, way-fent yi ak ma-kilib yi. Li ko tax a jóg mooy biral ak delloo njukkal xalimay ladab yi ko gën a yeyoo ci way-ladabi àddina si. Dafa di, cargal gu am dayo la, muy lees fonk lool ci péncum way-ladab yi. Li ko waral mooy ne, day fésal, di ràññee ak a sargal way-ladab yi aay te xareñ dëggëntaan. Ci 26i way-ladab yim mës a sargal yépp, ba ci Bubakar Bóris Jóob mii di 27eel bi, kenn werantewul ne ay werekaan lañu, diy ndaanaan, aay lool ba àddina sépp seedeel leen ko. Saa bu kurélug-àtte gi biralee kim tànn, ñépp a ciy ànd te kenn du ci am lu muy diiŋat.
Kurélug-àtte giy tànn rawaan bi nag, ay bindkat yu mag a mag, aay lool te diy boroomi tur ñoo ci nekk. Moo tax, doo ci dégg par-parloo walla njuuj-njaaj. Te dina tax cargal gi mucc ci pexey kàgguy téere yi, móolkat yeek ñeneen ñiy bëgg a jiital seen i bindkat. Loolu yépp day wone màndute gi cargal gi làmboo. Ñoom, aji-tànn yi, dañ wax ne, bindkat bu ne, ak foo mënti cosaanoo, feek yaa ngi dund, mën nga jël cargalug Neustadt Amul xàjj-ak-seen, amul boddekonte ci waaso walla ci der, amul gënale walla jeng jëmale ci benn xeet. Moom daal, ku gën a rafet xalima, gën a ñorle wax te amal àddina si njariñ, dees na la sargal. Tànnin wu mucc ayib woowu, ànd ak màndute te digg-dóomu, moo yokk dayob cargal gi. Màggaay boobu la Lawrence Van Gelder di biral bi muy wax ne, jàppees na ni, gannaaw cargalug Nobel, cargalug ladab Neustadt ñeel àddina sépp mooy cargalub ladab bi gën a réy. (Footlights, New York Times, 26eel féewaryee 1998)
Looloo tax ñenn ñi di ko dàkkentale le Nobel américain. Nde, cargalug Neustadt gi mooy ubbee tànn gi waa Akademi bu Suwed di amal ngir biral seen i tippoo ñeel cargalug Nobel gi ci wàllu ladab. Muy wone ne, cargal gi ndawul, te ku ndaw itam du ko jël. Looloo tax kurélug-àtte gi seedeel Bóris, fésal ràññiku ak ngëneel li xalimaam bi làmboo ci biir way-ladabi àddina si.
Maki Sàll, njiitu réew mi (Twitter) :  … Lii day gën a dëggal aay bi àddina sépp xame Bóris.
Bubakar Bóris Jóob, doomu Senegaal la, tollu ci 75i at, nekkoon jàngalekat, dib taskatu xibaar, bindkat, aji-fent, aji-rabatal ak senaaris. Bokk na ci bindkat yi gën a siiw ci àddina si, rawatina ci biir Afrig. Bubakar Bóris Jóob, Yàllaa ko nàkkal xel mu ñaw, yattal ko xalimab wurus bu rafet, may ko gisin wu leer ak déggin wu xóot. Muy ku xereñ lool ci mbind, ñeme li muy wax, gëm li muy def tey wéyal liggéeyu Séex Anta Jóob mim def sëriñ ak royukaay. Bu ko neexoon def ni yenn tubaab yu ñuul yi, di mar taatu nootkat bi, di ko xalamal ak a dunguru ngir poñetu àddina. Wànte, moom, wutul tur, diirul alal te teraangaak raaya, lu ñu réy réy ci nit ñi, feesuñ bëtam. Dara yitteelu ko lu dul sag ak peexug nit ku ñuul, naataange Afrig ak bu àddina.
Loolooy balle ciy njàngaleem, ciy waxam ak i jëfam, rawatina ci mbind mi ko àddina si xame. Moo tax Robert Con Davis-Undiano, njiitalug-ndogalu World Literature Today, wax ne : dafa dib sag bu réy a réy, li benn bindkatu Afrig bu toll ni BBJ jël ndam li, di cargalug Neustadt. Raayab Bubakar Bóris Jóob bile de, ndamu cargal gi la ; waaye, day firndeel itam dayob Bubakar Bóris Jóob ak siiwaayam biy wéy di yokku  ci biir réewi sowu. Loolu, nag, du lu ko jomb.
Du guleet Bubakar Bóris Jóob di amub cargal. Jot nañ koo sargal ay yoon. Ci misaal, bim bindee Les Tambours de la mémoire, ame na  cargalu bu Mag bu Njiitu réewum Senegaal ci atum 1990 ak Cargalug Tropiques ñeel téereem bim duppe woon Le Cavalier et son ombre. Téereem bii di Murambi : The Bokk of Bones (Murambi : le livre des ossements), ab kéemtaan la ko Toni Morrison jàppe. Rax-ci-dolli, Foire internationale du livre bu Zimbabwe dafa boole téere bile ci 100i téerey doomi Afrig yi gën a am solo ci 20eelu xarnu. Téere bi, nag, ci faagaagalug Tutsiy Ruwàndaa gi amoon ci atum 1994 lay wax. Téere la boo xam ni làkk yiñ ko sotti bari nañ.
Bi xibaar bi jibee, Njiitu réew mi, Maki Sàll, ndokkeel na sunu werekaan bi ci àllarba ji, fésal mbégteem ak sag bim am ci bile ndam. Ci Twitteeram la bind :
Maa ngi ndokkeel sunu mbokk mi Bubakar Bóris Jóob. Maa ngi koy sargal ci Cargalu Neustadt gu réy guñ ko teralee ñeel kàggub ladabam bu fees ciy téerey fent ak i rabatal. Lii day gën a dëggal aay bi àddina sépp xame Bóris. Waaye tamit, ndamu Bóris bi day firndeel xareñte bindkati Senegaal yi.
Bóris ku aay la, du lu kenn umpale. Lim bind ci farañse ak li ko àddina seedeel doy na ci firnde. Waaye, li ëpp solo, te ñépp war koo xam, mooy liggéey bim sumb ñeel làmmiñ ak mbatiiti Afrig. Ndege, Bubakar Bóris Jóob ku fonk cosaanam la, xam lim doon ak fim jóge. Xam bim xam ne Afrig mënta suqaliku feek sukkandikuwul ciy làmmiñam, mbooram, mbatiitam ak mbaaxi maamam, moo ko tax a bind ci làmmiñ wim nàmp, di wolof. Doomi Golo (2003), téere fent bim jëkk a bind ci wolof, mooy njëlbeenug téere wolof biñ mës a tekki ci làkku àngale, tudde ko The Hidden Notebooks (Michigan State University Press, 2016), ci farañse Les petits de la guenon (Phillipe Rey, 2009), tekki nañ ko tamit ci español muy El libro de los secretos… Yemu fa, ndax jamono jii ñu tollu Musaa Ja mu ngi koy sotti ci italiyeŋ. Gannaaw gi, móolaat na beneen téere fent, Bàmmeelu Kocc Barma (2017). Bubakar Bóris Jóob ak i xaritam taxawal nañu ag këru móolukaayu téere ci làmmiñi Afrig yi, tudde ko EJO. Dafa di, Bàmmeelu Kocc Barma sax, EJO moo ko móol. Nu ni déet-a-waay, mu sos LU DEFU WAXU, ab dalu-web boo xam ne, day biral i xibaar ci kàllaamay Kocc. Kon, ci toolub xareb làmmiñ ak mbatiiti Afrig, Bóris gaynde la ci, di jàmbaar jees war a roy. Gàcce-ngaalaama, Jóoba-jubba ! Sa ndam, ndamu Senegaal la, di ndamu Afrig, waaye tam, ndamu àddina sépp la.
Bindkat yi bind nañ, waxkat yi wax, gëstukat yi biral, boroom xam-xam yi jàngat, kilifa diine yeek yu aada yi àddu, aartu. Taskati xibaar yi, ñii yatt seen i xalima, bind ; ñee boyal seen i làmmiñ, wax. Senegaal, amul ku waxul ci yëngu-yëngu yu metti yees génn, fan yii weesu. Coow leek xeex bi ne woon kurr ci réew mépp. Askan wi, rawatina ndaw ñi, di safaantook takk-der yi. Ci benn boor, gërënaad yiy téll-télli, saxaar su wex xàtt si ubale jàww ji, noyyi jafe. Ci beneen boor, xeer yiy xërr-xërri. Xeex bi metti lool, lool sax…
Xar-kanamu réew mi soppeeku, ñaawal la ko ba… Xeer yaa ngi juuge ci kow tali yi, weexal leen tàll ; puno yiy lakk, estaasiyoŋ yeek màngaseŋ yi tàkk ba jeex, di saxaar. Nga gis ay bitigi Auchan, Total, añs. yuñ dàjji, jël njaay mépp,
rajaxe leen rajax. Kenn mësul a gis lu ni mel ci miim réew. Deret jiy tuuru, bakkan yiy rot ba àgg ci 13. Guléet yëngu-yëngu yu taree nii te law di am ci Senegaal. Liggéey bi dakk, njàng mi taxaw. Oto demul, oto dikkul.
Senegaal, réewum jàmm ma woon…
Naam, jàpp biñ jàpp Usmaan Sonko moo sooke mbir mi, waaye sabab yi fippuloo askan wi, tax leen fétteerlu, weesu nañ jëmmu njiitalu PASTEF li. Moo tax, jamono ju politiseŋ yi nekkee fiiy tamante dëmm, boroom xel yi, ku nekk ci sa boor, yaa ngiy càmbar mbir mi bu baax, di ci amal xalaat bu xóot.Fii, kenn mënu fee nax kenn, te kenn moomu fi kenn.
Barewaan nañ di dégg, fépp ci àddina si, ñu naan Senegaal réewum jàmm la. Jamono jii nga xam ne, boddekonte, xareb waaso ak terorism daa fës, Senegaal, moom, Yàlla jotoon na koo musal ci xeeti musiba yooyiy taal i réew, nasaxal i koom-koom, yokk ñàkk gi. Dal ak jàmm jooju amoon ci réew mi, fekk ay yëng-yëngu yu mettee ngi amoon ci réew yim dendal (Mali, Koddiwaar, Gàmbi…) moo taxoon Senegaal nekkoon ab royukaay. Wànte booba daa fekk Maki Sàll
lukkeegul askan wi. Bim leen nee duut baraam ci bët, gannaaw cokkaas ak tooñ yim leen yàgg a tooñ, ci la jàmm jeex Senegaal. Senegaal, nag, ak li mu daloon yépp, nekkoon ci jàmm, dafa yàgg a barey jafe-jafe, ci fànn yépp, nag. Muy ci wàllu koom-koom gi, demokaraasi, yoon, njàng meek njàngale mi, càmm geek napp gi, mbay meek mbiri suuf si, ñàkkub xéy gi, añs. Ñu ni déet-a-waay, mbasum Covid-19 mi ñëw dolleekusi, yokk xar mi karaw.
Ci atum 2020 bii rekk, boolees na Senegaal ci 25i réew yi gën a ndóol ci àddina si. Ci limu 189i réew, Senegaal mooy 168eel bi. Njiit yi taluñu dara lu dul xool ni ñuy gën a aakimoo alalu askan wi. Guural gi dafa doggali askan wi, yàq liggéeyi nit ñi, bëtt gafaka yi.
Boroom kër yeek góorgóorlu yi daan fortaatu guddi amatuñ pexe. Mayga bi daanu na, boroom forox-caaya bi këpp cinam, matti dibitëri yi sedd guy, meer yiy jaay cere këpp seen i leket, jaaykatu fonde bi arawatul, jaaykatu supp bi toggatul, salaat-guddi amatul, mburook soosu guddi jeex… Jaaykatu kafe-saaf, guddi, seggatul, Pël-Fuuta bii jéreetul neskafe walla meew, Pël-Fuuta bee,
moom, fat na taabalu meññeefam walla palaatu kokoom… Oto baadoolo dawatul guddi. Payoori dawalkati kaar-ràppid walla Njaga-njaay yeek seen i àpparaanti gën nañoo tuuti. Boroom taksi yi, ñoom, gaare nañ ca marax. Lu fi desati ? Kon, mbirum Usmaan Sonko, ab toqu ndox doŋŋ la ci géejug tolof-tolof ak i jafe-jafe yi askan wi yàgg a dund.
Safaras mer siñ yàbbi fan yii weesu, dañ koo yàgg a guux. Nguur gi mayu leen dara : du liggéey, du xaalis ; du jàmm, du salaam ; du yoon, du maandute, dara. As mbooloo mu ndaw féetewoo alalu askan wi di ci gundaandaat, ñoom ak seen i njaboot, boole kook ñàkk kersa bu doy waar. Ay nguuraafon (gouvernants) yu ñàkk yërmaande, di nos ak a nocci ngir sax ci nguur gi, mu jaral leen sànk ay nit, tëj ay politiseŋ. Kariim Wàdd ak Xalifa Sàll doy nañ ci misaal. Ngir joyyanti mbir mi, nag, dafa laaj lu bari. Loolu lépp la askan wi boole woon denc, xéy bés
waccu lépp, fitna daldi am.
Delloo askan wi baatam, mu tabax ëllëgam
Gannaaw bim noppee ay fan, njiitu réew mi, Maki Sàll, génn na wax. Nangu na ne, dara doxul te askan wi, rawatina ndaw ñi, dañoo sonn. Te sax, dige nay mbir,
nim ko tàmmee def. Waaye, jamono jii, du jamonoy wax. Jamonoy jëf la. Bu dee ne njiitu réew mi dégg na dëgg-dëgg jooyi askan wi, daf koo war a firndeel ciy dogal yu leer.
Bi ci jiitu mooy wàccee, Antuwaan Feliks Jom (jawriñu Kaaraange biir réew mi) ak Maalik Sàll (jawriñu Yoon wi). Nde, ñaar ñooñu, dañoo féete boor te ciy njombe lañu dëkk. Toppekat bu mag bi moom, Basiiru Géy, kenn daa waxul i waxam. Bés bu ne mu jalgati yoon ngir lu neex Maki Sàll. Bañ nañ ko ba, léegi, Toppekatu Maki Sàll bi lees ko dàkkentalee. Kooku yit, wàccee ko dafa jot.
Réew mi dafa yittewoo dal jamono jii. Yoon dafa jeng ba ñépp xam ko. Kenn wóolootul pólisee yeek àttekat yi ndax jàppees na ne, réew mi, Kumba am ndey ak Kumba amul ndey moo fi am.
Ñaareel bi mooy ne, war na fi dindi yenn campeef yi. Kurélug koom, nekkin ak càkkeef gi (Conseil Economique, Social et environnemental) ak Kurélug mbooloo tund mu kowe mi (Haut Conseil des Collectivités Teritoriales) ñooy
campeef yees gën a ŋàññ. Nde, kenn mënul a wax lan mooy seen njariñ ci réew mi. Rax-ci-dolli, li ëpp ci nit ñi dañ jàpp ne paacoo kese ak neexal ak àndandoo moo tax Njiitu réew mi, Maki Sàll, samp leen fi. Bu leen fi jële woon, delloo xaalis biñ ciy xëpp yépp ci askan wi, doon na wàññi lu bare, defar lu bare. Rax-ci-dolli, Péncum réew mi, nim tëdde nii, nguur gi la fi nekkal. Lu Njiitu réew mi joxoñ, ay dipiteem dagg jox ko. Ndaxte, ñoo fa ëppub lim, ëpp fa doole. As tuut ciy dipite yu am mbooloo te rafet yéene, amuñu fa baat. Moo tax, coppite war na am ci tëralinu Péncum réew mi ngir delloo askan wi baatam bu as mbooloo mu ndaw a ndaw foqati.
At mu nekk ñu wote nafag réew mi, mu tollu ciy milyaari milyaar, askan wi di ko dégg. Saa su ne nga dégg ñu naan def nàngami milyaar ci fànn bii walla ci
naal bee. Milyaar fii, milyaar fee… Askan wi, moom, di yéewoo ndóol, yendoo sonn, fanaanee xiif. Ana milyaar yi ñuy dégg saa su nekk ? Jot na ñu leeral fu xaalis boobu dugg.
Tollale dafa baax cim réew. Waaye, dafa mel ni sunuy njiit dañ koo réere mbir. Ku jóge ci dëkki taax yi, rawatina Ndakaaru, dem ci kow gi, dinga xam ne, ci
wàllu koom ak liggéey, yemuñu te yemaluwuñ leen. Lépp lañ féetale Ndakaaru. Moo tax, waa kow gépp màbb, wutali Ndakaaru. Loolu moo waral itam Ndakaaru xat ni mu xate nii.
Ndaw ñii ñu ngeek seen i lijaasa, ñee ñu ngiy kërti-kërti subaak ngoon di wër liñ suturloo. Ndeysaan, ñi ci ëpp amuñu xéy te yàqi nañu. Ndaxte, dañ gis ne, Senegaal, ku fi amul mbokk ci nguur gi, amooy xame yu la mën a lijjantil dara, doo am dara.
Jigéen ñi moom, daanaka dañ leen a fàtte. Naam, ñoo ngi soow ak wote ay àttey yemale diggante góor ak jigéen, waaye teguñu benn jéego buy wone ne fullaal nañ jigéen ci miim réew. Du ci wàllu pólitig, du ci koom astemaak wér-gi-yaram.
Yoon mi ngi ci loxoy nguur gi, koom-koom gi noonu. Péncum réew mi, ñu ŋëb kook seen loxo, di fa def lu leen neex. Askan wi amatul baat ci dara ba dara booloo jeex. Xeex rekk a fi sësoon. Naam, dal am na, jàmm delsi ngir maslaa bi ci am. Waaye, loolu warul xàddiloo askan wi. Ndaxte, ëllëg, ëllëgu askan wi la,
kenn du ko ko waajalal ku dul boppam.
Mbasum Covid-19 mi am nay njeexital ci koom-koomu Afrig, dekkal na sax coow lu bare ñeel boru réewam yi. Wolof Njaay dafa ne :  Àtte bor, fey  waaye dafa mel ni kàddoom yooyu tey lañu gën a naqadee dégg ! Li ma ko tax a wax, nag, du lenn lu dul coow li ne kurr jamono jii. Coow li coow li, mooy na réewi Tubaab yi am doole far bor bi leen Afrig ameel. Dëgg la, coow loolu du lu bees. Daanaka 30i at a ngi boroom xam-xam yeek boroom pas-pasu Afrig yi di ci wax. Am na sax ay réew yu ci yàgg a àddu, naan wareesu koo fey. Ci atum 1988, ndem-si-Yàlla-ji Mamadu Ja, mi njëkkoon a nekk Njiitu jawriñi Senegaal yi, woote woon na am ndaje mu yaatu ci Ndakaaru ñeel payug bor boobule. Ñu bari ciy doomi Afrig ak sax ay farañse jotoon nañoo teewe ndaje moomu.
Mu mel ni coowal bor bi day dem ak a dikk. Moom kay, saa yuñ foogee ne wax ji naxsaay na, mu jibaat, coow li neeti kurr. Noonu la deme jamono jii. Ndege, mbasum koronaawiris bi yemul rekk ci di faat ay bakkan. Koom-koom yi sax song na leen, nasaxal leen. Menn réew muccu ci, moo xam yu sowu yi la walla yu Afrig yi. Waaye, mbir mi ci nun la gën a mettee. Xeex mbas mi dafa laaj alal ju takku te, jamono jii, xaalis  dafa ñàkk. Ku amul lu la mën a dundal, doo tal fey bor. Looloo nu dal, nun Afrig. Loolu la Njiitu-réew mi, Maki Sàll, xam bay sàkku ci réew yi Afrig ameel bor ñu baal ko ko, walla ñu toxal pey gi ba jëmmi-jamono. Ci bàttaleem bu 3eelu fan ci weeru awril la ko Maki Sàll waxoon laata mu koy baamtuwaat ci waxtaan wu mu séq ak France 24. Am na, nag, ay kilifa yu ko ci fekksi ; ñi ci gën a fës di Njiitu-réewum Farãs bi, Emmanuel Macron ak Paap Farãsuwaa, njiitalu Jàngu bi.
Bees sukkandikoo ci sunuy njiit, Senegaal 1000 milyaari CFA la soxla ngir xeex mbas mi. Waaye li muy fey at mu ne ci bor mat na 500 milyaar. Kon, du mën a boole ñaar yii : fey bor ak xeex koronaa. Mooy li nasaraan yiy wax rekk, mëneesul a dàqandoo ñaari njombar. Yeneen réewi Afrig yi saalika noonu, ndax fukki dërëm yu ñu am, ñaar yi ci bor bi la jëm. Moo tax ku ci farataal peyug bor bi, doo mujje lu-dul taxaw seetaan nit ñi ñuy dee.
Looloo waral réew yi ëpp doole ci àddina si may leen nopp, nangoo seetaat mbirum bor bi. FMI ak Bànk Monjaal, ñoom, baal nañ ñenn ñi seen i bor, daldi bëtal bori ñeneen ñi. Wànte, nag, ba tey kenn taxawu ci ne, dees na far mboolem bor yi réewi Afrg yi ameel seen i lebalkat. Te, bees amee ab taxaw-seetlu, dees na xam ne du doon mukk lu ñuy baral.
Boroom xam-xam yiy gëstu ci mbirum koom-koom biral nañ ne, bor bi mooy fiir gi réew yu mag yi keppe Afrig ngir doxloo ko ci seen waaw. Réew yooyu bu ñu lebalee Afrig 100i dërëm, 50 yi dañuy dellu ci seen i loxo ci diirub benn at. Bu ko defee, réewi Afrig yi dañuy fey saaku ak gall. 50 yiy dugg itam duñu dem ci lu am solo. Déedéet, dañu leen di dugal ci ay caaxaan yu mel ne TER bi nga xam ni ñu bare ànduñ ci tey ci Senegaal. Li des ci xaalis bi, ay kilifaa koy sàkkal pexe.
Loolu moo tax bor biy nirook boru jinne, wuute lool ak li ñu miin. Ndaxte, loo fey fey day wéy di yokku rekk. Bor bu feyam tëwa jeex, àtteem mënul a doon leneen lu–dul dëkke koo fey te du lu yomb. Bu ñu waxee dëgg sax, xel nanguwu ko. li am ba am moo di ne dafa war a dakk, lu ko moy réewi Afrig yi dañuy dellu doon ay jaami Tubaab yi. Waaye tey, mel na ne am na bunt bu nu koronaa bi ubbil.
Ndax boru Afrig bi dina fey ci barkeb koronaa ? Yàlla rekk a xam.
Askanu Senegaal dafa mës a weg i làmmiñam, làmmiñi réew mépp. Yàgg na leen a jàppe niy bokk-moomeelam. Loolu, deesu ko nàttable. Naam, ñoo ngiy jëfandikoo, yenn saa yi, yeneeni làkk ngir jàng walla jokkook àddina si ; waaye terewul ne, ci làmmiñi réew mi lañuy faje li ëpp ci seeni soxla. Waaw, ci lañuy wax seen xalaat, di ci waxtaan, di ci jokkoo aka werante. Kon nag, doomi Senegaal fonk nañu lool seeni làmmiñ, rawatina wolof bi nga xamante ne mooy lëkkale sunu waaso yépp.
Kon, bu dee nguur gi jaamu soxlay askan wi kesee ko tax a jóg, war na fullaal làmmiñi réew mi, dooleel leen te boole leen ci njàng mi. Waaye…ndeysaan, ak doxalin wi nu fi seetlu de, ku yaakaaroon bu yeboo yàqi…
Njiit yi fi nekk tey, ku ci nekk ba ngay doon lawax di sàkku ñu fal la, biral ngay dige ñeel làmmiñi réew mi. Waaye ku ci toog, daldi fàtte la nga dige woon, fàtte askan wi. Bu weesoo coppati as tuut ci nafag réew mi ngir jagleel ko pulaar, joolaa, séeréer, wolof ak ñoom seen, nguur gi tus la leen defalul. Waaw, ginnaaw bees nattee xaalis bi réew mi soxla ci at mi, téeméer boo ci jël, dërëm lees ci jagleel làmmiñi réew mi. Xam ngeen ni lii bu dul yabaate yit, ag xeebeel bu amul àpp la. Leeg-leeg sax danga naan doxandéem yee nu gën a fonk sunuy làmmiñ, gën noo xam seen dayook seen njariñ. Waaye, ba tey, warees na xoolaat seen doxalin ñoom tamit.
Sémb yi fi jot a jaar yépp ngir ñoŋal sunuy làmmiñ, moo xam nguur gee leen yabal, walla ONG yi, añs, seen liggéey dafa des. Ndege, dañuy tàggat ay nit ci diir bu gàtt a gàtt, jox leen lenge yi, ne leen ayca ! liggéey baa ngook ! Bu ko defee, ñu leen di jox ay tur yu deme ni : jàngalekat, yombalkat, wolonteer walla sax saytukat. Noonu, ñu sóobu ci liggéey bi, fekk ne waajaluñu leen, joxuñu leen jumtukaay yu méngook li ñu leen sant. Moo tax it, xeetu jafe-jafe wu nekk la ñooñii ñu wutal ay dàkkental di jànkonteel saa su nekk. Ñi leen di liggéeyloo yit, kenn du ñoom, moo xam njaatigi operaatëer lañu walla banqaasi nguur gi. Jafe-jafe yiy gàkkal liggéey bi, nag, mënees na cee lim :
– Pey gu néew te ñu ciy yéex a jot ;
– Xeetu njàngale wu sukkandikuwul ci manoore jàngkat yi ak tamit i xarala yu dëppoowul ak jamono ;
– Xam-xamu làmmiñal bu des te li ko waral mooy gàttaayu tàggat bi ;
– Ñàkkum jumtukaay yu baax ak ñàkkum xaalis;
– Sémb yu soreyoo lool, ba tax nit ñiy toog diir bu yàgg soog a dégg walla gis liggéey ;
– Tànneef bu jaarul ci yoon wees di tànne ñenn ci operaatëer yi ;
– Gunge gu jàppandiwul ñeel ñiy yëngu ci làmmiñi réew mi ;
– Tuutal ak ñàkk a weg, añs.
Lees fi lim yépp ciy rëq-rëq a sabab juddug kurél guy xeexal ñiy yëngu ci njàngalem làmmiñi réew mi. Sunu mébét mooy xeex ngir ñépp sàmmonteek àqi làmmiñi réew mi. Kurél gaa ngi tudd Sàndikaa Njabootu Alfabetisaasiyoŋ Nasiyonaal, gàttal bi di joxe SNAN.
SNAN, nag, dafa boole wuuf mboolem jàngalekat yeek yombalkat yi aajowoo làmmiñi Senegaal yépp. Ndax, ñoom ñoo booloo, def benn say, taxaw temm nar a xar seen tànki tubéy ngir ñu jox leen seen gëdd. Kurél gaa ngi juddoo ci ndaje bees amaloon ca diiwaanu Kafrin, ña fa daje woon di waa Kafrin ci seen bopp, waa diiwaanu Kawlax, waa Cees, waa Jurbel ak waa Fatig.
Kurél gi, nag, ay kurél a koy teewal ci diiwaan bu nekk. Loolu dina tax képp ku ci bëgg a bokk, ak foo mënti dëkk, mu yomb la. Waaye, warees na indiy firnde yu leer yuy biral ne jàngalekatu làmmiñi réew mi nga walla yombalkat walla boog li lay tax war a mën a bokk ci njaboot gi. Bu loolu yépp sottee ngay door a joxe juróom-ñett-fukki (400) dërëm ba noppi ñu xamal la ni weer wu dee dinga natt ñeent-fukki (200) dërëm.
Ñaari weer yu nekk, SNAN fas yéene naa amal am ndaje muy boole kuréli diiwaan yépp. Ndaje moomu dees na ko amal ci benn diiwaan bu ñu tànn, di ko ay-ayle ngir yaatal géew bi ba noppi gën a jege askan wépp.
SNAN sos na benn Mbootaayu WhatsApp. Dina yombal jokkoo bi ci biir kurél gi, di siiwal aka leeral i jëfam tey tontu ci yenn laaj yi. Dinañ ci waxtaane itam jafe-jafe yi way-bokk yiy tawat.
Sunu nisër mooy soppi nekkinu yombalkat yeek jàngalekati làmmiñi réew mi, fexe tamit ba ñépp jox leen seen gëdd, rawatina nguur gi ak képp ku ciy liggéeyloo doom-aadama yi !
Tey jii bu nuy xool walla di càmbar ñi nekk ci biir SNAN, wólis yombalkat, jàngalekat ak saytukat, daanu fa fekk yeneen boroomi xam-xam yu seen xel màcc jëm ci fànn yu bare ñeel yokkute : Ñooñu ay beykat lañu walla sàmmkat, fajkat, taskati xibaar, bindkat, óbëryee, añs.
Kurél yi nu teewal ci diiwaan yi ñoom tamit dinañuy daje gën gaa néew 2 yoon ci weer wi ngir tëral yëngu-yëngu yi, dajale teg yi waaye it natt doxinu liggéey bi.
Njiitul Sàndikaa Njabootu Alfabetisaasiyoŋ Nasiyonaal (SNAN), nag, Ñoxor Ngom la tudd. Képp gu bëgg a jokkook kurél gi, kilifa googu nga war a woo ci 00 221 77 120 21 54.
Njiitu réew mi woyofal na sàrti guural gi ak dogal yi mu jëloon ngir xeex mbasum Covid-19 bi. Ci altine ji, 11eelu fan ci weeru Me la xamal askan wi ci bàttaleem bi tele RTS biral ci guddi gi, bi 20i waxtu jotee. Njiitu réew mi ne, li ko dale ci talaata ji 12eelu fan ci Me, dees na ubbiwaat jumaa yi ak jàkka yi, luuma yi, dakkal ay-ayloo yi amoon ci ubbite ja yi (màrse yi) ci biir Ndakaaru, delloosi néewi Móodu-Móodu yi deewe bitim-réew ci sababu mbas mi…
Bañoon mbasum Covid-19 bi jur ci réew mi ab jéyya moo taxoon Maki Sàll jël ab dekkare ci bésub 23eel ci màrs, sàrtal guural gi ak dëju-sa-kër ñeel réew mépp. Démb, rafetlu na taxawaayu doktoor yi ci xeexub mbas mi ak pajum way-tawat yi doonte ne jàngoro jaa ngiy wéy di law. Njiitu réew mi ne :
Maa ngi dolli sant ak a gërëm sunu fajkat yu jaambaare yi, ñiy liggéey ci wàllu paj mi ak ñi leen di jàppale ñépp. Noo ngi leen di sargal ci xeex bi ñuy xeex guddi ak bëccëg jàngoroy Covid-19 ju bees jii, jaaxal àddina te ñàng lool. Te, tey, seen bakkan a ngi ci xottu-gerte. Moo tax seen kaaraange lu ma yitteel la. Bu ko defee, dinan jël ay matuwaay ngir aar leen, xeex lawug jàngoro ji. Maa ngi ndokkeel itam liggéeykati njawriñu wér-gi-yaram ak ndimbal njaboot gi.
Njiitu réew mi fàttewul takk-der yi ak soldaar yiy sàmm kaaraange gi tey wattu guural gi ak dëju-sa-kër gi ci biir réew mépp. Sant na yit kilifa diine yépp, kilifa aada yi ak kuréli way-moomeel yiy jàppale nguur gi ci xeexub mbas mi. Maki Sàll ñaanal na ñi faatu ci sababu mbas mi, jaalewaale leen seen i njaboot.
Lépp jàppandi na ngir nu delloosi néewi Móodu-Móodu yi deewe bitim-réew ci sababu mbas mi…
Njiitu réew mi, Maki Sàll, xamle na ne dégg na jàmbati njabooti Móodu-Móodu yiy sàkku ci nguur gi mu delloosi Senegaal néewi yi jàngoroy Covid-19 bi rey ca bitim-réew. Ci loolu la sukkandiku, digal jawriñu mbiri bitim-réew yi ak Móodu-Móodu yi mu déggook fajkat yi def li ci war.
Ginnaaw gi, Maki Sàll fàttali na ne, bi mbas mi duggee ci réew mi, dafa sant nguur gi ci saa si mu lal ab naal bu yemoo te méngoo ak sunu doole, sunu koom-koom, sunuy aada ak nekkin ngir xeex ko. Ci kow loolu lañ ne gaw gi du baax ci réew mi. Moo taxoon ñu jël ay matuwaay yuy wàññi yëngu-yëngu nit ñi, rawatina tukki yi. Njiitu réew mi bég na ci matuwaay yooyu ndaxte, ciy kàddoom,  ci lan jaar ba dog buumug wàllentu jàngoro ji, tere koo law ci réew mi, doonte sax ñi muy faat a ngi yokku. Jéego yooyu, nag, ku nekk ci yéen jaayante naak boppam ba mu sotti.
Bim noppee ci loolu, njiitu réew mi dafa biral ay lim, wax tolluwaayu mbas mi ci biir réew mi. Ci la ne :  Ci bésu tey jii (altine 11eel ci weeru Me 2020), sunu réew mi ngi ak 1886i way-tawati Covid-19 bi, 715i nit yu ci jot a wér ak 19 yu ci faatu. Fi nu tollu nii, limees na 1151i way-tawat yuy faju ci sunu bérébi fajukaay yi. Lëlees na 718i wàlli-jegeñaale (cas contacts). Rax-ci-dolli, 22 ci 45i depaartemaa yi amuñu jàngoro ji. Warees na koo rafetlu te gën a góorgóorlu ci moytandiku bi.
Wiris bi dina wéy di dox ci réew mi ba weeru Ut, walla sax Sàttumbar.
Njiitu réew mi xamle na yit ne, ci diirub 2i weer yu metti, waxtaan naak ay boroom xam-xam yu mag a mag ci réew mi, seen xel màcc ci xeeti xam-xam yu bare te wute. Bees sukkandikoo ci kàdduy Maki Sàll yi, li rote ci njàngat ak gëstu yu xóot yu ñooñii jot a def ci mbas mi, mooy ne du fi gaaw a jóge. Nee ñu, lu mu gaaw gaaw (bu dee noo ngi sàmmonte ak matuwaay yi), Covid-19 bi dina wéy di dox ci réew mi ba weeru Ut, walla sax Sàttumbar. Kon, bàyyeeku xaju fi. Li am ba des moo di ne war nanoo xool nan lanuy def ba dëkk ak wiris bi te dun lor. Te, ciy waxam, tey la nguur gi gën a taxaw ngir def li war ba ñépp sàmmonte ak digle yi. Muy góor di jigéen, ku ci nekk am nga wàll ci xeex bile. Te, nan xam ne mbir mi du gaaw a sottee noonu ndax lu mu néew néew dinanu jàmmaarlook mbas mi lu mat 3 mbaa 4i weer.  Looloo tax njiitu réew mi jàpp ne warees na soppi anam biñ doon xeexe ba ku nekk ci nun mën a dox ay soxlaam, dundal sunu koom-koom, waaye boole ko ak di moytandiku ngir aar sunu bopp, aaraale askan wi.
Li Maki Sàll jot a taataan yépp a ko tax a woyofal sàrti guural gi, ni mu ko waxe ci kàddu yii :
Li ko dale talaata jii, 12eelu fan ci weeru Me 2020, dees na toxal waxtuy dëju-sa-kër yi nekkoon diggante 8i waxtu ci guddi jàpp 6i waxtu ci fajar, yóbbu leen 9i waxtu ci guddi ba 5i waxtu ci fajar. Ja yi ak yeneen bérébi jaayukaay yi ñu daan tëj yenn fan yi, ubbi leen yeneen yi, dinañ di ubbi 6i fan ci ayu-bés gi, 7eel bi ñu tëj leen, raxas leen. Njiiti gox-goxaat yi ñooy xool ni ñuy tànne bés yooyu. Luuma yi tamit dinañ ubbiwaat. Dees na ubbiwaat itam jàngu yeek jàkka yi. Jawriñu kaaraange biir réew mi ak jawriñu wér-gi-yaram ak ndimbal njaboot ji dinañ ci waxtaan ak kilifa ak mbootaayi diine yi ngir seet ci yan anam lees koy amale.
Bu dee li aju ci njàng mi, njiitu réew mi dafa dëggal rekk ne, ci 2eelu fan ci weeru Suweŋ 2020 lay dooraat ñeel ndongo yi tollu ci kalaasi nattandiku,  maanaam kalaasi CM2 yi, 3ème yeek Terminaal yi. Ci xayma, 551.000i ci kow 3.500.000i ndongo, boo boolee lekooli nguur geek yeneen yi. Dees na joyyanti atum njàng mi ngir méngale ko ay dogal yi.  Maki Sàll teg ci ne, yeneen ndongo yi tollu ci yeneen kalaas yi dinañ wéy di jànge ci tele yi, rajo yi ak anternet. Bu dee iniwérsite yi, nee na seen jawriñ dina wéy di waxtaan ak kàngami iniwérsite yi ngir yaxanal njàngum teewadi mi. Maki Sàll ne, Nguur gi dina fexe ba askan wiy sàmmonte ak digle yi ci juuma yi ak jàkka yi, ja yi ak luuma yi, lekool yi, bérébi jaayukaay yi, restóraŋ yi, ak béréb yiy am mbooloo yépp. Maanaam, képp kuy dem ci béréb yooyii, dees na fexe ba nga takk mask, raxas say loxo te sàmmonte ak dandante gi.
Njiitu réew mi xamle na ne Senegaal defaral na boppam 10i miliyoŋi mask yu mu nar a maye ci bérébi jaamukaay Yàlla yi, lekool yeek ja yi te du fàtte oto yiy yóbbu nit ñi ci biir gox-goxaat yeek biir réew mi.
Ci wàllu koom-koom gi, dafa mel ni Maki Sàll ci  woyofal sàrti tukki yi la jëm.  Moo ko tax a wax ne, nawet baa ngiy ñëw, na nguur gi xool nu muy def ba yombal tukki bi ngir beykat yi ak ñu mel ni ñoom mën a dellu ci seen i tool.
Maki Sàll rafetlu na yit xareñte doomi-réew mi. Nee na mu ngi bàyyi xel ñawkat yiy ñaw ay mask di leen maye, ndongoy iniwérsite yi, jàngalekat yeek gëstukat yiy defar ndoxum-raxasu yi am alkol, ay róbóo, ay noyyikaay ak i masini raxasukaay. Maki Sàll ñooñu ñépp la waxal, ku ci nekk mu rafetlu sa taxawaay ak liggéey bi ngay def ci jamonoy mbas mi ngir aar askan wi.
Njiitu réew maa ngi jeexale bàttaleem bi ci di sàkku ci askan wépp bennoo ak jàppalante ngir  xàll yoonu ëllëgu, yoonuw muñ ak ñaq jariñu, am ndam.
Jinne yu ñuul yi ñaay nañu Sunu Gaal gi, soppi ko gàngunaay, tëmbal ko ci géej gu sàmbaraax. Sunu Gaal gaa ngiy jaayu, jinne yu ñuul yee ciy gaajo. Sunu Gaal gaa ngiy jayaxu, jinne yu ñuul yee ko nar a galajaane, wax dëgg.
Miim réew a barey feebar !
Senegaal, sunu gaal geeka dëng. Ay xeeti jàngoro yu doy-waar ñoo daaneel mboolem-nawle mi ba foo laal ci yaram wi, mu onk. Jamono jii, feebar bi ci gën a fés mooy njabar. Tey, njabar dafa dib feebar bu law. Dees na ko gis ci mag ñeek ndaw yi, muy góor walla jigéen. Moom, kay, ku tedd ki sax muccu ci, waxatumalak baadolo bi. Amaana gëm-gëmu njabar lu fi yàgg la ndax diiney ceddo ji fi nekkoon. Waaye ni mu tasaaroo tey ci mboolem-nawle mi dafa ëpp ba jéggi dayo.
Saa su ñu dégmaleeb xew-xew, dees na gis taskati xibaar yiy wër këri gisaanekat yi, seetkat yi, saltige yi, ceddo yi, añs. Ku ci nekk ñu tàllal la mikóro ngir taataan sa xalaat walla sa gis-gis ñeel li nar a xew ëllëg. Bu dee làmb, ñu naan diw ay daan, diw ay daanu. Bu dee ci làngu politig gi : gis naa diw ca pale ba, diw dina falu, diw moom, bu yaboo sawi te tëri, du mës a toog ci jal bi… Bu ko defee, tele yi, rajo yeek yéenekaay yiy biral kàdduy jinne yu ñuul yeek seeni nataal, ñu ame réew mi, tanqal ñépp. Ba tax na, ku ciy def dara walla mu am ab naal, day laxasaayoo lëndëm, yoot ci guddi gi, seeti jinne yu ñuul yi. Daanaka kenn muccu ci.
Mbir mi àgg na ci, ku ci sa baaraam xaw a metti sax, nga ne  lii du neen, man kay fàww ma seetluji ! . Noonu, nga jàpp ne dañ la liggéey, daldi noonoo ku la deful dara. Kon njabar day yàq diggante ndax li muy jëkk a saxal ci xolu doom-aadama bi mooy ñaaw njoort. Rax-ci-dolli, ku ci am jafe-jafe bu ndaw, bu ko jiiñul njabar, mi ngiy njabarluji. Mu mel ni Yàlla nekkatul kiy dogal. Te, nag, coow li coow li, njabar ak lépp li ci aju, ay kàcci neen la. Waaw.
Li lay wan ne gisaanekat yi, seetkat yi, boroomi pettaaw yeek ñoom seen waxuñu dëgg, mooy ne, boo dégloo ñett ci ñoom, seeni wax duñu méngoo. Te saa bu biree ni fen nañu, ñu daldi wut ay lay, naan jinne ji nii, jinne ji naa…
Waay bàyyileen jinne yi ngeen di tooñ !
Kenn nangootul a liggéey ; ñépp a ngi toog di déglu gisaanekat yi. Ndeysaan, dem nañu ba gëmatuñu jëf. Ndax kenn gëmatul boppam, kenn yaakaaratul Yàlla, waaye kenn sukkandikootul ci xam-xamam, mën-mënam walla ngoram. Foo tollu di dégg kàdduy jinne yu ñuul yiy jib, seen baat yu ñuul yi ca kow, ñuy joobe Séytaane. Tee ñu leen a takkal gafaka ? Ndege, gàkkub njabar du gaatnga mukk lu baax. Ndax, réew mu mu taq, askan wa réer, te réew mu sa askan réer sa koom-koom nasax, nga daldi sooy, dellu ginnaaw.
Weer yii nu génn, réew yu bare tànn nañu seen njiit. Joŋante yi gën a indi coow mooy yi amoon ca Beliyoriisi mbaa Amerig, walla fii ci Afrig, ca Kodiwaar, Gine-Konaakiri, Burkinaa, ak-ñoom-seen. Réewum Ganaa moo ci mujj.
Gëstukat yu bare ak i yéenekaay bind nañ ci, woykat yi waxi noppi. Góom yeek dana yiy teree wote ci jàmm ñoo ngi ne fàŋŋ.
Kon boog, jar na nu toog, delloosi sunu xel, ubbi bu baax sunuy gët ak sunuy nopp. Su ko defee, dinanu mën a bind ci jafe-jafe yi réew yiy jànkoonteel, rawatina:
– Góom yeek dana yi tëwa wér
I/ Góomi réewi Afrig yi bare nañu. Mënees na cee lim:
-Ñit ñu bari yi amul dàntite, moo xam ndax mës na ñoo am kayitu juddu walla mësuñu koo am;
-Ñi bëgg a wote waaye ba ñu demee ba ca béréb ya, gisuñu njaq liñu war a sànni seen xob;
-Ni ñu dajalee nit ñi ci ay mbaar yu xat, ñu ne fay buuxante, ba faf mer, gedd mbaa ñu dàq leen, ne leen waxtu dakkal wote bi jot na;
– Ñi gisul seen nataalu mbër ci xob yi;
– Ñi mënul a dem ci béréb yi njaq yi ne, ndax seen i cër dañoo sutante walla ñu tàyyel a génn rekk, ndax léegi mën nañoo jaar ciy jumtuwaay yu bees ngir wote. Wóoruleen nag ndax seen xob mujj naa bokk ci waññi bi;
– Lawax yiy tamante dëmm, di jiiñante càcc ak di jaayante doole, nekk na luñ dégg ci réew yu bare;
– Ger ak maye xaalis tax na ba ci yenn làngi pólitig yi ak lawax yi luxóor, jël ndam li.
II / Dana yi nag, nii lañu bindoo:
– Ñi ci jal yi sawaru ñoo jébbale lenge yi, jàpp ci Yàlla nangu ni dañ leen a daan,
– Daa ñu def seen kem-kàttan, aakimoo yéenekaay yi, gaawtu ne làmb ji tas na, wure wi dem na këŋ,
– Daa ñu dóore, màtte, jiiñ, faat sax ñi ñu doon joŋanteel;
– Daa ñu ger ñi leen sonal ak ñi ñu ragal, jaare ko ci mbootaay yi, sàndikaa yi, kilifa-diine yeek kilifa-aada yi. Ragal a delloo weccit, ragal a tontu ci li ñu leen di tuumaal moo tax ñuy yaakaar ne xare pólitig dafa ànd ak xaru, ak ñédd nguur;
– Ba ñu defee loolu lépp ba noppi, daa ñu dellusi di digaate naataange ak jàmm:
– Daa ñu jéem a dalal xel yi, dige ni di nañ jubbanti réq-réqi réew mi, ngir mbir yépp tegu ci anam yu leer te jub, lépp rekk ngir faluwaat.
Waaye ndax mënees na leen a gëm?
III / Ñàkkul siddit yee wéragul
– Siddit wi ci gën a feebar mooy siddit wi Njiiti réew yi naj, jàppe nguur gi seen moomeel. Su fekkee njiit li ku dul sàmm kàddoom la, ku mànduwul, ku jiital bànneexu njabootam tey jàppaley xaritam, mbaa xeetam, walla waasoom, kooku mënul suuxat mat ak juboo ak Jàmm, astemaak naataange.
– Faj siddit wi ci topp mooy tabaxaat pénc mi war a xàll yoon wi ñépp di jaar ngir jokkoo, waxtaan wi gën a yaatu
Su fekkee pénc moomu, ki ko jiite ak i naataangoom defuñu seen liggéey, rax-ci-dolli lu njiitu-réew mi joxoñ, ñu dagg, xam ngeen ni ñooñu kenn dootul am yaakaar ci ñoom; duñu leen sax faaleeti;
– Ñetteelu siddit wi feebar mooy siddit wiy dawal ëttu àttekaay yi. Su nasaxee, far, fekki yeneen ñaari siddit yi, réew mi mën naa tas.
IV / Bokk ak nawlooy faj yaram wi
Nit moo dem ba gis ne jàmm moo gën fitna. Noonu la fente demokaraasi, maanaam, sàmm baatu képp kuy noyyi cim réew, jublu ci saxal fa jàmm ak naataange.
Nit demati ba yokk ci nawloo, ngir ñu yaatal géew bi; wàññi xiiro ak ŋaayoo, boddikoonte ci biir xeet yi, biir waaso yeek këru diine yi, ngir sàmm li ñépp bokk.
Noonu la yaram wi war a bindoo.
Bennoo bi tamit, war naa law fépp ci réew mi, ku ne li nga liggéey, jariñ la, jariñ sa njaboot ba jariñaale askan wépp.
– Sàrt yi ñu ràbb noonu, ku leen jéggi, teggi sànni, xàllal nga fitna yoon. Kon boog fedd siddit yi, diw leen baa ñu niin ak kaarite mooy yeewu, jàng, sàkku xam-xam, ngir mën a tedd ëllëg.
– Fii ci Senegaal nag, jot nan fee amal waxtaan wu yaatoo-yaatu. Persidaa Aamadu Maxtaar Mbów, moo jiite woon liggéey boobu. Yékkati na fay kàddu yu am solo, dénk leen ay sëtam.
Du ñàkk nu dellusi ci balay yàgg, saytu mbir mi, wax ci li nu ci war a yokk.
Njiitu PAALAE, mbootaay muy yëngatu ci liifantu ak njàngum mag ci Afrig
Gannaaw loolu kureelu àttekat ya yépp daldi jóg, yóbbu Yeesu ca Pilaat.  Foofa ñu tàmbali di ko sosal naan: Fekk nanu nit kii, muy fàbbi sunu réew, di leen teree fey galag Sesaar, te mi ngi teg boppam Almasi, maanaam buur.  Noonu Pilaat laaj ko: Ndax yaa di buuru Yawut yi? Yeesu ne ko: Wax nga ko.  Pilaat ne sarxalkat yu mag ya ak mbooloo ma: Gisuma genn tooñ ci nit kii.  Waaye ñu sax ci seeni wax naan: Mi ngi jógloo mbooloo mi, di jàngle ci réewu Yawut ya mépp, li dale ci Galile ba fii.
Ndaxte su ñu defee nii garab gu tooy gi, lu ñuy def garab gu wow gi?
Bi Pilaat yégee baat yooyu, mu laajte ne: Ndax nit kii Galile la dëkk?  Bi mu yégee ne Yeesoo ngi nekk ci diiwaan bi Erodd yilif, mu yónnee ko Erodd, mi nekkoon ci jamono jooju ci Yerusalem.
Bi Erodd gisee Yeesu, mu am mbég mu réy. Bu yàgg ba tey dafa koo bëggoona gis, ndaxte déggoon na ñuy wax ci ay mbiram te yaakaaroon na ne dina ko gis mu def kéemaan.  Noonu mu laaj ko ay laaj yu bare, waaye Yeesu waxul dara.  Sarxalkat yu mag ya ak xutbakat yaa nga fa woon, di ko jiiñ bu metti.  Noonu Erodd ak ay xarekatam toroxal Yeesu, di ko ñaawal. Gannaaw loolu mu solal ko mbubb mu rafet, delloo ko Pilaat.  Erodd ak Pilaat dañoo ñi bañante woon bu jëkk, waaye ca bés booba doon nañu ay xarit.
Pilaat daldi woo sarxalkat yu mag ya, njiit ya ak mbooloom Yawut ya ne leen:  Indil ngeen ma nit kii, ne ma day jàddloo yoon mbooloo mi. Léegi nag man mii laaj naa ko ci seen kanam, waaye gisuma tooñ ci moom ak li ngeen koy jiiñ lépp.  Erodd itam gisul tooñ gu mu def, ndegam mu yónneewaat nu ko. Nit kii deful genn tooñ gu jar ñu koy rey. - Kon nag dinaa ko dóorlu ay yar te bàyyi ko.  Waaye ñu bokk di yuuxu, ñoom ñépp naan: Reyal kii te bàyyi Barabas!
Dañoo tëjoon Barabas, ndaxte dafa jéema tas dëkk ba, te rey nit.  Pilaat waxaat ak mbooloo ma, ndaxte dafa bëggoona bàyyi Yeesu.  Waaye ñuy yuuxu naan: Daaj ko ci bant! Daaj ko ci bant, ba mu dee!
Pilaat ne leen ñetteel bi yoon: Lu tax? Gan tooñ la def? Gisuma ci moom dara lu jar dee. Kon dinaa ko dóorlu ay yar te bàyyi ko.  Waaye ñoom ñu sax ca la ñu waxoon, di gëna yuuxu naan, ñu daaj ko ci bant. Coow la yey Pilaat.  Muj gi Pilaat dogal, ñu defal leen li ñu bëgg.  Mu bàyyil leen ki ñu ko ñaanoon, kooku ñu tëjoon kaso, ndax tas réew ma ak rey nit. Waaye mu jébbal leen Yeesu ci seeni loxo.
Bi ñuy yóbbu Yeesu, ñu jàpp ku ñuy wax Simoŋ te mu dëkk Siren, ku jóge ca wet, ga féete ak tool ya, sëf ko bant, ba ñuy wara daaj Yeesu, ngir mu gàddu ko, topp ci moom.  Mbooloo mu baree nga ko toppoon, te jigéen ñu baree ngi doon yuuxu, di ko jooy.  Yeesu daldi walbatiku ca ñoom ne: Yéen jigéeni Yerusalem, buleen ma jooy! Jooyleen seen bopp ak seeni doom.  Ndaxte jamono dina ñëw, ju ñu naan: Jigéen ñi masula jur ak ñi masula nàmpal, barkeel ngeen!  Bu keroogee,
Yóbbaale nañu itam ñeneen, ñuy ñaari defkati lu bon, ngir rey leen.  Bi xarekat ya agsee ba ca bérab, ba ñuy wooye Kaaŋu bopp, ñu daaj fa Yeesu ca bant, daajaale ñaari defkati lu bon ya, kenn ca ndijooram, ka ca des ca càmmoñam.
Ci kaw loolu Yeesu ne: Baay, baal leen, ndaxte xamuñu li ñuy def. Xarekat ya tegoo ay bant yéreem, ngir séddoo ko.  Mbooloo maa nga fa taxaw di seetaan. Njiit ya di ko reetaan naan: Musal na ñeneen; na musal boppam, su fekkee mooy Almasi bi, ki Yàlla fal!  Xarekat ya it di ko ñaawal. Ñu jegesi, jox ko bineegar te naan:  Su fekkee ne yaay buuru Yawut yi, musalal sa bopp!
Ñu daaj mbind, mu tiim ko naan: Kii mooy buuru Yawut yi.
Kenn ca defkatu lu bon ya ñu wékkoon ci bant, di ko xas, naan ko: Xanaa du yaw yaay Almasi bi? Musalal sa bopp te musal nu!  Waaye ka ca des yedd moroom ma, naan ko: Xanaa ragaloo Yàlla, yaw mi ñuy mbugal ni moom?  Nun yelloo nanu sunu mbugal, waaye moom deful dara.  Noonu mu ne: Yeesu, fàttaliku ma, boo délsee ci sa nguur.  Yeesu ne ko: Ci dëgg maa ngi la koy wax, tey jii dinga texe ak man ca jataayu Yàlla.
- Noonu digg bëccëg daldi jot, jant ba nëbbu, réew mépp daldi lëndëm këruus lu mat ñetti waxtu. Ridob bérab bu sell ba ca kër Yàlla ga daldi xar ñaar.
Yeesu woote ak kàddu gu dëgër naan: Baay, jébbal naa la sama ruu! Bi mu waxee loolu, mu delloo ruuwam Yàlla.  Bi njiitu xare ba gisee li xewoon, mu màggal Yàlla ne: Dëgg-dëgg nit kii ku jub la woon.
Nit ña fa dajaloo woon ñépp, di seetaan li xew, ba ñu gisee loolu, ñu dellu seen kër, fëgg seen dënn, di jooy.  Xamey Yeesu yépp ak jigéen, ña ko toppe woon Galile, dànd leen, di xool li xew.
- Nit ku ñuy wax Yuusufa dem ca Pilaat. Mi ngi dëkk Arimate ca diiwaanu Yude. Yuusufaa nga bokkoon ca kureelu àttekat yi. Nit ku baax la woon te jub, te àndul woon ci li ñu dogaloon te jëf ko. Da doon séentu nguuru Yàlla.  Mu dem ca Pilaat, laaj ko néewu Yeesu.  Gannaaw loolu mu wàcce ko ca bant ba, laxas ko ci càngaay, dugal ko cib bàmmeel bu ñu yett ciw doj te masuñu caa def kenn.  Fekk bésu Waajal la woon, te bésub noflaay baa ngi doon tàmbali.  Jigéen ña gungee woon Yeesu Galile, ànd ak Yuusufa, gis bàmmeel ba ak na ñu ca dence néewu Yeesu ba.  Noonu ñu dellu defari cuuraay ak latkoloñ ngir néew ba. Ca bésub noflaay ba ñu noppalu, ni ko yoon wi santaanee.
Dalu webub bennoog Afrig bii di Jeune Afrique moo yëgle ne njiitu réewum Mali mees folli fan yii weesu dafa feebar ba ñu yóbbu ko  kilinig Pasteur bu Bamako. Nee ñu ab feebaru xol bu gaaw a ko dikkal ci talaatay démb jii. Am na ñuy wax ne feek i fan mu jël roppëlaan wutali réewum Dubaï ga mu tàmm di fajoo. Kolonel Asimbi Goita mi jiite tey Mali nee na mën naa dem fu ko neex, saa yu ko neexee. Ibrayim Bubakar Keyta dootul gone ndax am na 78i at waaye ñi ko seeti fa mu tëdd ca kilinig Pasteur nee ñu mu ngi am tan bu baax.
Ci tekkig Musaa Jóob Aysatu
Ñaari ayubés ak léegi coow lëmbe réew mi yépp, am Usmaan indi Aji, moom laak du moom. Coow li nag, li ko waral, ñépp xam nañu ko. As ndaw su tudd Aji Saar moo jiiñ kii di Usmaan Sonko, njiitu Pastéef, ne da koo siif ay yoon i yoon. Ginnaaw loolu nag ndaw si kalaame ko ca sàndarmëri, ñoom it ñu amal seen i lànket ba woolu ñenn ñi laal ci mbir mi, déglu leen ngir mën a xam bu baax ni yëf yi deme.
Laaj-tontu bu njëkk ak Aji Saar
Luññutukat yi : Aji Saar, ndax yaa bind kalaame bii ?
Luññutukat yi : Naka la mbir mi deme ?
Aji Saar : Benn bés, dafa am ku fëgg, ma tijji muy Usmaan Sonko. Mu laaj ma yan xeetu dàmp ngeen di def ? Ma wax ko xeet ya fa am yépp. Ginnaaw loolu lanu jàll ca fa nuy dàmpoo, ma dàmp ko ba pare ne ko : Nijaay, dàmp bi pare na mu tëdd rekk ma delluwaat ne ko nijaay dàmp bi pare na. Sonko ne ma : xanaa xàmmeewoo ma ? Ma ni ko déedéet xàmmeewuma la te it soxlawul ma lay xàmmee.  Sonko dellu ne ma ñu bari bëggoon nañoo nekk sa palaas. Yokk ci ne ma soo deful li ma bëgg ma dàqlu la, soo bëggee téye sa liggéey defal ma li ma bëgg. Ma daldi jóg summeeku, jàll ca taabal ja, séq ak Usmaan Sonko.
Luññutukat yi : Loolu kañ la woon ?
Aji Saar : Fàtte naa ko.
Luññutukat yi : Ba mu amee, ndax wax nga ko kenn ?
Aji Saar : Déedéet. Waxuma ko kenn.
Luññutukat yi : Ndax bés boobu rekk la fa Usmaan Sonko ñëw ?
Aji Saar : Déedéet, ñëwaat na fa yeneen yoon.
Luññutukat yi : Ndax saa yu daan ñëw, da doon wéy di la siif ?
Aji Saar : Waaw. 21eelu fan ci weeru sanwiyee, 31eelu fan ci weeru desàmbar, 11eelu fan ci weeru sanwiyee ak 02eelu fan ci weeru féewaryee.
Luññutukat yi : Ndax am na ku gis Usmaan Sonko mu dugg mbaa mu génn foofu ?
Aji Saar : Waaw. Ku tudd Mamaa Ba gis na ko ndax sama njaatige bi mu ngi woon loppitaan jamono jooju waaye xamoon na ni Sonko dina fa ñëw.
Luññutukat yi : Ndax Usmaan Sonko am na sa limat ?
Aji Saar : Waaw. Am na ko.
Luññutukat yi : Ndax Sonko mës na laa woo ?
Aji Saar : Déedéet. Mësul am.
Luññutukat yi : Ndax mës na wuyu telefon mbaa mu woote ci biir fi muy dàmpoo ?
Aji Saar : Déedéet, mësul indi telefonam foofu.
Ndax mën nga nu wax yan waxtu la fa Sonko daan ñëw ?
Aji Saar : 2eelu fan ci weeru féewiryee 9w ci ngoon, 31eelu fan weeru desàmbar 7w ci ngoon, 21eelu fan weeru desàmbar, 2w jàpp 3w ci ngoon.
Luññutukat yi : Ndax am na looy yokk ?
Aji Saar : Waaw, Sonko daawul fagaru bunu daan séq.
Ñaareelu laaj-tontu ak Aji Saar
Luññutukat yi : Ci sa kalaame bi danga wax ne Sonko daa laa yónnee bataaxal di la wax ne mi ngi ñëw, nga xaar ko.
Aji Saar : Déedéet, yónneewu ma ko, boroom dàmpukaay bi la ko yónnee, moom moo ma ko yónneewaat.
Luññutukat yi : Ani bataaxal bi ?
Aji Saar : Dama koo dindi.
Luññutukat yi : Ndax bataaxal bi amul keneen koo ko yónnee ?
Aji Saar : Waaw, yónnee naa ko sama xarit bu ñuy wax Siidi.
Luññutukat yi : Ndax amul looy yokk ci li nga wax ?
Luññutukat yi : Ci 1eelu fan ci weeru féewaryee ba ngay dàmp Sonko yaw ak ku ñuy wax Aysatu Ba yéen a fa nekkoon. Ndax laata ngeen di noppi danga koo wax mu génn ?
Aji Saar : Waaw. Sonko moo ma ko liyaaroon, ma ni ko génnal.
Luññutukat yi : Waaw, ñu lay siif, ngay wax sa nàttangoo mu génn ? Lu tax ?
Aji Saar : Maa ko wax mu génn ndax Sonko moo ma ko wax te daf ma waxoon ne soo ma defalul li ma bëgg dinaa la dàqlu.
Luññutukat yi : Dàmpukaay bi ngay liggéeye nii, ndax sa njaatige da laa mësoon a dàq ?
Aji Saar : Déedéet, man maa dakkaloon liggéey bi benn bés, ca ëllëg sa sama njaatige woowaat ma.
Luññutukat yi : Lan nga jote woon ak sa njaatige ba mu dàq la ?
Aji Saar : Daa am ku ma doon dàmp ba mu yàgg ma bàyyi, kooku daldi mer boole ma, ci la ma dàqee.
Luññutukat yi : Ndax bésub 2eelu fan ci weeru féewaryee sa njaatige xamoon na ni Sonko dina ñëw?
Aji Saar : Sama njaatige moo waxoon ni Sonko dina ñëw altine waaye talaata la mujj ñëw.
Luññutukat yi : Ndax amul looy yokk ?
Aji Saar : Déedéet. Yokkuma dara.
Laaj-tontu bu njëkk ak Aysatu Ba
Luññutukat yi : Kañ nga tàmbalee liggéey ci dàmpukaay bi?
Aysatu Ba : Ci benn ayubés lay tollu.
Luññutukat yi : Ñaata ngeen jot a dàmp foofu ?
Aysatu Ba : Su baree ba bari ci juróom lañuy tollu.
Luññutukat yi : Ñan ngeen jot a dàmp ?
Aysatu Ba : Xàmmee naa ci Usmaan Sonko waaye ñeneen ñi xawmaleen.
Luññutukat yi : Ban xeetu dàmp la Usmaan Sonko di def?
Aysatu Ba : Dàmpu ñeenti yoxo intégral 4 mains.
Luññutukat yi : Kan nga nekkaloon ?
Aysatu Ba : Ajii saar laa nekkaloon.
Luññutukat yi : Ndax Aji da doon des moom rekk ak Sonko?
Aysatu Ba : Waaw. Bi nu ko dàmpee ba noppi, Aji Saar daf maa wax ma génn bàyyi leen ñoom ñaar.
Aysatu Ba : Ñaata yoon nga gis Sonko ca dàmpukaay ba?
Luññutukat yi : Benn yoon laa ko fa gis muy bés boobu.
Ñaareelu laaj-tontu ak Aysatu Ba
Aysatu Ba : Alxemes 4eelu fan ci weeru féewaryee bi ngeen ma toogloo fii may xaar, am na ku góor ku ñuul ku àndoon ak Aji Saar. Bi mu dikkee ne ma Mamaa, ma ni ko yaw noo xamee ni Mamaa laa tudd ? Mu ni mës naa wax ak Aji ci widewoo mu won ma la wax ma sa tur. Ba ma toogeek ponkal mooma àndoon ak Aji Saar daf ne ma waroo woon génn bi la Aji Saar waxee nga génn. Ma ni ko li ngay wax nii xawma ci dara. Yokk ci ne bi nuy jàkkarloo maak Aji ak luññutukat yi dama koo làkk ci seereer ne ko Aji lu tax ngay def lii ? Lu ko fi jar ? Mu ni ma dinaa la faramfàcceel lépp, jox ma 20i junni ma bañ xaalis boobu.
Laaj-tontu ak Ibraayima Kulibali jëkkëru boroom dàmpukaay bi
Luññutukat yi : Ndax yaw yaay jëkkëru Ndey Xadi Njaay?
Ibraayima Kulibali : Waaw. Ma yokk ci ne ci biir kër gi la dàmpukaay bi nekk, te it Usman Sonko daan na fa faral di ñëw di fa dàmpoo. Sama soxna wësin-bees la te liir bi taxu koo mat ba tax na dafa nekkoon loppitaan Faan ; looloo waral Aji saar doon toppatoo liggéey bi. Waaye, ay fan laata mbir mii di am seetlu naa ni Aji yëngatu woon na lool te it doon na laajte saa su ne kañ la Sonko di ñëw. Dem na sax ba sàkku ngir ñu woo ko laaj ko kañ lay ñëw. Ñaari fan laata Aji di dem ca Sàndarmari wax na ko ni dafa ëmb waaye waxu ko kan moo ko biiral. Ca bés booba it am na xale bu góor bu ma seetlu muy jaabante rekk ci buntu kër gi, ma daldi ne Aji kii kan la ? Aji ni ma xaritam la. Ca ëlleg sa Aji ñëwaat na ci man ne ma nijaay : Usmaan Sonko ñëwul ba tey? Ma ni ko waa yaw loo ma toppee di laaj ndax Usmaan Sonko, xanaa da lay may xaalis ? Waaye tontuwul, dafa ree rekk dem. Ba bés bi mu waxee ni ci lañ ko siif ñëw na jox ma 40i junni ne ma Usmaan Sonko moo ko joxe. Ba Sonko demee mu won ma benn test de grossesse. Ma dellu ne ko ku la ëmbal ? Mu ni ma du ko wax. Ginnaaw loolu la jàll ca kow di wax telefon ma dégg mu ne : kaayleen jëlsi ma, ma laaj ko ku lay jëlsi mu ne benn moto jakartaa bu ko yaayam booleel moo koy jëlsi. Ci noonu la Aji génnee dem.
Luññutukat yi : Ndax déggoo benn riir ci kër gi ?
Luññutukat yi : Ndax déggoo coow ?
Luññutukat yi : Ndax bi Sonko demee seetlu ngeen lu xaw a teey xel ci Aji ?
Ibraaxiima kulibali : Déedéet. Ba Aji demee nag, Aysatu Ba nee na ma démb ba Sonko ñëwee ba dem, ci guddi gi am na ku Aji woo naan ko kaay jëlsi ma yóbbu ma loppitaan. Mu tekk ci ne lu jiitu bés yooyu yépp lekku Aji ak i deseeram mi ngi doon jóge Residences Mamoune.
Laaj-tontu bu njëkk ak Siidi Axmed Mbay
Luññutukat yi : Xam nga Aji Saar ?
Siidi Axmed Mbay : Waaw
Luññutukat yi : Noo ko xamee ?
Siidi Axmed Mbay : Liberte 6 laa ko xamee ci sama bitigu umpaañ.
Luññutukat yi : Ndax guddi 2eelu fan ci weeru féewaryee dem nga ca dàmpukaayub Sweet Beauty ?
Siidi Axmed Mbay : Waaw. Dem naa fa waaye dugguma.
Luññutukat yi : Waaw, noo def ba génn ak kurfo bi ?
Siidi Axmed Mbay : Damaa woo sama benn xaritu layalkat, mu boolee maak benn doktoor mu génne ma.
Luññutukat yi : Lan moo nekkoon say tànk foofu ?
Siidi Axmed Mbay : Bi Usmaan Sonko demee Aji moo ma woo ne ma dañu maa sàkku, kaay yóbbu ma loppitaan. Te yàgg na maa wax loolu.
Luññutukat yi : Ban loppitaan nga ko yóbbu ?
Siidi Axmed Mbay : Loppitaanu Grand Yoff.
Luññutukat yi : Lu leen doktoor ba wax ?
Siidi Axmed Mbay : Doktoor dafa def ay saytu.
Luññutukat yi : Wóor na ni dugguloo ci dàmpukaay bi ?
Siidi Axmed Mbay : Wóor na, dugguma fa.
Ñaareelu laaj ak Siidi Axmed Mbay
Luññutukat yi : Ndax Aji da laa waxoon ni Sonko day ñëw ci dàmpukaay bi talaata ñaareelu fan ci weeru féewiryee ?
Siidi Axmed Mbay : Aji xamu ko woon waaye bés boobu la Sonko waroon na ñëw ci yoon.
Luññutukat yi : Naka la la Aji Saar waxoon ne noonu lañ koy sàkkoo ?
Siidi Axmed Mbay : Daf ma ni dafay yor ñaari fital bu koy siif te itam naan ko lii bu mu génn ci biti.
Luññutukat yi : Waaw, lu tax ba mu la ko njëkkee wax jëloo say matuwaay ngir jëf jooju dakk ginnaaw Aji sa xarit la ?
Siidi Axmed Mbay : Ndax bëggunu woon nit ñi am xel-ñaar ci li muy wax te it dundug Aji dafa nekkoon ci xottu gerte.
Luññutukat yi : Ndax dangay def pólitig?
Siidi Axmed Mbay : Déedéet. Defuma pólitig waaye sama baay Mawdo Maalig Mbay mooy njiitu kurélu Gëm Sa Bopp, mbootaayu pólitig mi bootu ci Bennoo Bokk Yaakaar.
Luññutukat yi : Ginnaaw yaw ku xam dara ci mbir mi ?
Siidi Axmed Mbay : Kenn xamu ci dara.
Luññutukat yi : Yaw loo séq ak Aji ?
Siidi Axmed Mbay : Aji sama jigéen la.
Luññutukat yi : Waaw lu tax Aji tànn la ci mbir mii ?
Siidi Axmed Mbay : Yàlla moo ko dogal.
Laaj-tontu bu njëkk ak Ndey Xadi Njaay
Luññutukat yi : Ndax ci yaw lay Aji Saar liggéeyee ?
Ndey Xadi Njaay : Waaw. Ci weeru nowàmbar 2020 la fa tàmbale. Waaye laata loolu liggéeyal na ma 15i fan ma dàqoon ko.
Luññutukat yi : Lu tax nga dàqoon ko ?
Ndey Xadi Njaay : Ñi koon doon jël dafa bari woon lool, sama xel ñaaw ne ndax ci dàmp rekk la yam.
Luññutukat yi : Xam nga Usmaan Sonko ?
Ndey Xadi Njaay : Waaw. Xam naa ko bu baax a baax.
Luññutukat yi : Foo ko xame ?
Ndey Xadi Njaay : Ci sama dàmpukaay. Lu war a tollu ci at mi ngi fay ñëw.
Luññutukat yi : Bu fa Usmaan Sonko mësaan a ñëw, ban xeetu dàmpu la daan def ?
Ndey Xadi Njaay : Dàmp tonifiant lanu ko daan defal.
Luññutukat yi : Kan moo daan dàmp Usmaan Sonko ?
Ndey Xadi Njaay : Ca njalbéen ga jenn jigéen ju tudd Faatu moo ko daan damp. Ginnaaw bi Faatu bàyyi, ci la ko Aji tàmbalee dàmp.
Luññutukat yi : Ndax yaw yaay tànn Aji ngir mu dàmp Sonko ?
Ndey Xadi Njaay : Déedéet, waaye seetlu naa ni saa yu Sonko fëggee moom mooy daw tijji duggal ko ci dàmpukaay bi.
Luññutukat yi : Ndax yor nga limatu Usmaan Sonko ?
Ndey Xadi Njaay : Déedéet, ndax duma jël limat yi waaye am na limat bu ma ko foog.
Luññutukat yi : Ñaata yoon nga mas a wax ak Usmaan Sonko ?
Ndey Xadi Njaay : Ca njalbéen ga bi mu fa ñëwee waxtaan nanu.
Luññutukat yi : Kañ la woon ?
Ndey Xadi Njaay : War na mat at waaye ba may wax ak moom xawma ni woon sax ni mooy Usmaan Sonko.
Luññutukat yi : Ndax Sonko da lay bind bataaxal bala muy ñëw ?
Ndey Xadi Njaay : Déedéet, fàttelikuwuma ko.
Luññutukat yi : Ndax talaata 2eelu fan ci weeru féewiryee jot nga bataaxalu Usmaan Sonko, nga yónnee ko Aji Saar?
Ndey Xadi Njaay : Déedéet. Ci altine ji laa ko yónnee benn bataaxal te loolu benn araab la, du Usmaan Sonko.
Luññutukat yi : Ndax yaw mës nga dàmp Usmaan Sonko?
Ndey Xadi Njaay : Waaw. Ba muy njëkk a ñëw ca dàmpukaay ba, waaye mësumaa won benn kanamu caaxaan. 22i waxtu démb Aji daf ma woo telefon ne ma dafa ëmb. Ma ni ko waaw, ku la ëmbal ? Mu tont ma : benn kilifa la waaye duma ko wax. Aji mi ngi ma woo 18i waxtu 3eelu fan ci féewiryee ne ma baayam day yóbbu Usmaan Sonko ci yoon ndax moo ko ëmbal.
Luññutukat yi : Ndax lii rekk nga am ci loo wax?
Ndey Xadi Njaay : Waaw.
Ñaareelu laaj-tontu ak Ndey Xadi Njaay
Ndey Xadi Njaay : Damaa bëgg joxe ay leeral : Usmaan Sonko bi muy ñëw sama dàmpukaay ak léegi, tollu na ci ay weer waaye, mësumaa won ñàkk faayda. Bu daan dàmpu sax day muur kanamam, bañ ñu xàmmee ko. Du Aji moo ko njëkk a dàmp. Am na bés mu ñëw fa fekk maa ngi ëmb ba diis mu may ma 8i junni ; bés boobu sax jotul a dàmpu.
Luññutukat yi : Ndax amoo loo ciy yokk ?
Ndey Xadi Njaay : Déedéet ; dafa am lu ma bëgg a leeral, Usmaan Sonko bés bi mu fay mujjee ñëw sama beneen dàmpkat bi Aysatu Ba nee na ma Aji daf ko ne génnal néeg bi mu daldi génn. Ginnaaw bi mu paree, am na ku mu woo telefon naan ko gaawal nga ñëw yóbbu ma loppitaan. Koo ku laaj ko ndax daanu na ?
Aji ne ko waaw, gaawal. Bi mu xaaree diir ñëwul, woowaat na ko di ko wax mu gaaw te it bés boobu lekku Aji mi ngi jóge woon Résidences Maamun. Yokk ci ne bés boobu laaj na sama jëkkër ba tàyyi kañ la Sonko di ñëw. Dolli ci ne liy wane ni Aji jubul bi mu bëggee génn dafa wax ni dafa ëmb, indi ab test de grossesse.
Laaj-tontook Aysatu Ba / Aji Saar
Luññutukat yi : Ndax yeen ñaar mës ngeen dàmp Usmaan Sonko ?
Aysatu Ba : Waaw talaata 2eelu fan ci weeru féewiryee.
Luññutukat yi : Ndax mën nga ñu nettali ?
Aysatu Ba : Bi mu fëggee ci buntu bi, Aji moo dem tijji, ne ma Usmaan Sonko la waaye melal ni ku ko xamul. Bi nu dàmpee nun ñaar ba ci digg bi Aji ne ma génnal, ma daldi génn.
Luññutukat yi : Aysatu ndax ba nga génnee dégg nga riir ci néeg bi ?
Luññutukat yi : Aji, lu tax nga génne Aysatu ?
Aji Saar : Sonko moo ma wax ma génne ko.
Luññutukat : Aysatu, ndax ci dàmp, yoon la ngeen dàmp ba ci biir kenn ki génn ba fa ka ca des ?
Luññutukat yi : Aji, yaw nag ?
Aji Saar : Loolu def naa ko lu bari.
Laaj-tontook Ndey Xadi Njaay / Aji Saar
Luññutukat yi : Ndax yónnee nga Aji Saar bataaxal altine 1eelu fan ci weeru féewiryee di ko wax ne Usmaan Sonko mi ngi foofu ?
Ndey Xadi Njaay : Waaw, waaye du woon Usmaan Sonko keneen la woon. Talaata la fa Sonko ñëw waaye man nekkuma fa woon, maa ngi woon loppitaan ndax damaa sonnoon.
Ndey Xadi Njaay : Sama jëkkër moo ma woo ne ma Sonko ñëw na, ma woo Aji Saar mu dëggal ma loolu ne ma dàmpu ñent loxo lay def mook Aysatu Ba.
Ndey Xadi Njaay : Bi mu noppee ma woowaat Aji ne ko ndax dem na mu ni ma waaw teg ci ne moom sax mi ngi dem ndax dafa ëmb, am na moto jakaartaa bu koy jëlsi.
Luññutukat yi : Aji, ndax kii li mu wax mën nga koo dëggal?
Aji Saar : Waaw. Woo na ma dima laaj ndax Sonko mi ngi ci dàmpukaay bi te it bi may génn ci guddi gi woto moo ma yóbbu loppitaan.
Luññutukat yi : Dangaa waajaloon woto bi la jëlsi ?
Aji Saar: Déedéet, bi ma paree laa woote ngir ñu jëlsi ma.
Luññutukat yi : Lu tax nga fen ci fa nga doon jëm ?
Aji Saar : Dama doon bañ mu am ay xel-ñaar yaakaar ni damay dem di dàmp ay kilyaan seen i kër.
Luññutukat yi : Ndey Xadi Njaay, Aji nee na mësoo koo dàq ?
Ndey Xadi Njaay : Loolu amul. Dàq naa ko 15i fan.
Aji Saar : Du 15i fan, 5i weer la te man maa dakkaloon liggéey bi ab diir.
Ndey Xadi Njaay : Dama ko dàq 5i weer ndax daf ma wax yaayam moo faatu te loolu du woon dëgg, ma dem ba xam ni aniwerseer la demoon ma dàq ko.
Aji Saar : Waaw, dàqoon na ma bés boobu waaye damaa ñaanoon ndax sama mag moo génnoon àddina.
Luññutukat yi : Ndax mës ngaa dàmp Usmaan Sonko ?
Ndey Xadi Njaay : Waaw, benn yoon.
Luññutukat yi : Ndax mës nga ko gis ak i ngànnaay ?
Ndey Xadi Njaay : Déedéet. Mësuma koo gis ak i ngànnaay.
Luññutukat yi : Yaw mën nga dëggal ni Usmaan Sonko day yor ngànnaay saay buy ñëw ci dàmpukaay bi ?
Aji Saar : Waaw, dama koy dëggal.
Daawuda Kayraba Jaawara, jiite woon fi réewum Gàmbi 1979 ba 1994, faatu na ci 27eelu ut 2019 bii ñu génn.
Mëneesul a wax Daawuda Jaawara te xel du dem ca lëkkaloo ga doxoon ci diggante ñaari réew yii di Senegaal ak Gàmbi te sabab ba doonoon ànd nekk benn réew, ñu duppe ko Senegàmbi.
Moone sax de Senegàmbi amoon na fi ay xarnu ci ginnaaw, ca jamonoy nootaange Tubaab yi (colonisation) ca atum 1763 jàpp 1783. Waaye Senegàmbi gi nuy wax ginnaaw bi nu jotee sunug jonn (indépendance) la. Ndax ñu ngi xaatim déggóo bi ko sos ci 17 desàmbar 1981. Ba ñu ca jógee it ça ngomblaani (assemblée nationale) ñaari réew yi ñu dëggal ko ci 29eelu desàmbar ca mooma at. Booba askanu réewu Senegaal a ngi tolluwoon 6 milyoŋi doomi-aadama, boob Gàmbi yemoo woon ak 600 junniy nit.
Ñaari réew yi doon ca roy Tansani (Tanzanie) mi juddu ginnaaw bi Tàngayika ak dun ya ñu duppe Sansibaar (archipel de Zanzibar), booloo doon benn. Booba it, ñu ngi doon bàyyi xel ca la taxoon lëkkaloob Senegaal ak Mali àntuwul woon.
Nuy wax nag ne yëf yi li ko sooke mooy la laarmeb Senegaal demee Gàmbi fekkoon ñu foqarti nguur ga.
Ginnaaw ba mu suqandikoo ci déggoo bu doxoon ci ñaari réew yi ca 18 feebarye 1965 ca Bànjul di péyu réewum Gàmbi, Njiitu réewu Senegaal Abdu Juuf jox larme bi ndigal ñu jéggi dig (frontière) wi dox ci diggante bi, daldi dugg biir Gàmbi. Sabab bi du woon lenn lu dul delloo Daawuda Jaawara ci boppu réew ma ginnaaw ba ko Kukoy Sàmba Saañaŋ, ab joolaa bu tolloon booba ci 28 at daanelee, fekkoon mu tukki ca Àngalteer doon teewe céytalug (le mariage) Saarl (Charles) ak Daayana (Diana).
Réewum Senegaal jële woon ci nag tiis wu réy ndax 24 ci ay soldaaram seen bakkan des na fa, 40 walla lu ko ëpp amoon ca ay gaañu-gaañu yu metti.
Loolu juroon coow fii ci Senegaal. Kujje politig ga booba Pds bu Ablaay Wàdd ak Rnd bu Séex Anta Jóob ñoo ci gënoon a am baat ci askan wi. Wuuteek Ablaay Wàdd, Séex Anta Jóob, ca janoo bu kurélu politigam amaloon ak taskati xibaar yi, yëkkati woon na ca kàddu yii :  Li nu jàpp mooy ëllëgug Gàmbi dëgg-dëgg mooy booloo doon benn ak Senegaal.
4eelu fanu Nowàmbar 1982 lañu siiwal Caytug (le gouvernement) Senegàmbi, mu tollu woon ci 9 nit (5 ci wàllu Senegaal, 4 ci wàllu Gàmbi).
Nii la Caytu gi tëdde woon :
Abdu Juuf : Njiitu Senegàmbi
Daawuda Jaawara : toftalu ci moom
Mustafaa Ñas : jëwriñ bi yore jokkalante ak bitim-réew
Lamin Kiti Jabaŋ : toftalu ci moom
Daawuda Sow : jëwriñ bi yor laarme bi
Medun Faal : jëwriñ bi yor kaaraange gi
Aliya E.W. Baaji : toftalu ci moom
: jëwriñ bi yor koppar yi
Momodu S.K. Maaney : jëwriñ bi yor wàllu bitim-réew
Asan Sekk : jëwriñ bi yor dem beek dikk bi
Jibo Ka : jëwriñ bi yor xibaar ak jokkalante yi jaare ci xarala yi
Waaye xalam demoon na bay neex, buum ga dog. Lépp nag bokk ci jeexitali noot gi nu Tubaab yi nootoon.
Senegàmbi dox na ba ci atum 1989 yemook mbiicook mbaaloo doxoon ci diggante réewum Senegaal ak mu Gànnaar (Mauritanie) ba yeggoon ci ñaari réew yi di waaj a takk xare.
Kii di Daawuda Jaawara wone woon cag jeng akug far dëgg ci Uld Taaya mi jiite woon réewum Gànnaar. Yamu ca, mu pëtexlu ci njort lu mu amoon ne Senegaal xaw naa lompoñ, daldi xotti kayitu-déggo ba juróon Senegàmbi ca 1981, teg ca ne na Senegaal wàññi limub soldaaram ya ne ca mberaayu (territoire) Gàmbi.
Loola merloo woon Abdu Juuf lool ba tax ci 19 ut 1989, mu jële soldaari Senegaal yépp ca Gàmbi. Ndax Abdu Juuf ca la yem ?
Déedéet, ndax booy seet, ñaari fan ginnaaw bi Gànnaar ak Senegaal dogee bépp jëflànte bu doxoon seen diggante, Abdu Juuf dafa yëkkati ay kàddu yu jëm ci askanu Senegaal. Ci la leen xamal ne lii di Senegàmbi, tegandi nañu ko ci suuf.
Ba tey ci biir kàddu yooyee,  Abdu Juuf a ngi naan :  Lii di bennob Senegaal ak Gàmbi ci biir Senegàmbi amul benn ëllëg. Mu daaneel ci kàddu yii: paaka yi ci nootaakon yi tegoon sunu diggante nun doomi Afrig, daanaka ba léegi légét yaa ngi fi ba tey.
5 at lañu ci teg, ci 1994, Yaayaa Jàmme, ab soldaar bu amoon booba 29 at, foqarti nguur ga ca Daawuda Jaawara, teg ca génne ko réew ma.
Nuy ñaanal Daawuda Kayraba Jaawara Yàlla jéggal ko, yërëm ko te xaare ko àjjanay Firdawsi. Amiin.
Askanu Senegaal tollu na ci diggante bu tar cig ñàkk ba sax, li ëpp ci boroom-kër yi mënuñoo matale seen i wareef, rawatinaak ni dund gi yokkoo ci jamono jii. Yokkuteg dund gi nag deful lu dul yokk jafe-jafe yi fi nekkoon. Ndax kat, kenn naatablewul ne sunu réew bokk na ci réew yi gën a ndóol ci Afrig. Waaye nag, ndóol moom tekkiwul ne sag dund dafa war a jafe, doonte sax kenn waxul ni dafa war a yomb, mën naa daal tane, ba mu jàppandi ci ñépp.
Yokkuteg dund gi nu nemmeeku fan yii ci sunu réew ëlëm na boppi baadoolo yi nga xam ne seen i loxo jotuñu seen ginnaaw. Xamees na ne képp kuy dund ci miim réew, réerewul fi mu tollu cig ndóol. Ndeem sax ndóol gi tar na lool ci doomi réew mi, waaye, yokkuteg dund gi dafa yokk yeneeni jafe-jafe ci yi askan wi doon jànkonteel. Ñii xéyatuñu, ñee ngi lab ci mënn mi, ñale ñàkk nañu seen i liggéey ci mbas mi, ak ndaw ñi nga xam ni, yaakaaratuñu lu dul ci mbëkk ngir tekki, añs. Noonu la jàngoroy ñàkk jii lawee ci biir réew mi. Ndax kat, bu nu demee ba ku am di sakkanal, ku daan maye di nëbbatu, boroom doole yi di dimbalante seen biir doŋŋ, fu néew-ji-doole yi jëm?
Li koy firndéel mooy danuy seetlu ni saa bu ñu waxee ni dund gi yokku na, jaaykat yépp ay yokkandoo seen i njëg ca saa sa, duñu xaar dara. Waaye saa bu wàññeekoo, ñii dañuy wàññi, waaye ñale moom, duñ ko sax xalaat walla ñu wàññi rekk seen i njëg nu mu leen neexee. Loolu di wone coxorte gi am ci diggante doomi réew mi, ku nekk di seet ni muy amee, bu jaree sax mu lor moroomam. Yile xeetu doxalin ci sunu askan nag teey na xel lool, kenn xamul fu réew mi jëm ëllëg, su fekkee danoo wéyal bile nekkin. Maanaam ku man sa moroom rekk, wan ko ko. Jàngoro jii nu ganesi dina fi mujjee dëkksi, te nag, am réew balaa jëm kanam, ñépp taxaw ngir def ci seen loxo. Waaye nag, bu fukk di gas, fukk di suul, pënd baay xal abari rekk waaye pax moomu du feeñ. Yooyu doxalin nu nemmeeku ci biir mboolaay mi ñooy wane ni baadoolo yi nekkee ciy tolof-tolof ngir mën a raw rawale seenug njaboot. Ndax kat, doomu-aadama bu ne bala muy jóg di tal lenn, fàww mu am lu mu dunde. Te kat saaku moom bu defulee du taxaw, doonte sax Yàlla moom gémmiñ gu mu sàkk dina ca def aw ñam, muy dund walla mu def ca suuf, fekk dee na. Loolu tax ba yokkute dund gi mënul a tar ba tere nit ñi dund wànte, dina leen gàllankoor ndax duñu mën a suqaliku ba seenug dund gën a naat.
Nit nag ag dundam mënul a naat feek li muy dunde jàppandiwul. Te jamono jii nu tollu, askan wi sonn na lool ndax yokkuteg dund gi jéggee dayo. Yokkuteg dund ci réew moo xam ne liggéey daf fee jafe. Te boo seetloo bu baax, ñi amul liggéey ak ñiy taqale ñoo ëpp fuuf ñi jàpp ci lu dëgër. Ndegam ñàkkum liggéey rekk dafa doy jafe-jafe, dund gi tamit mënul a gën a jafe. Askan wi fim tollu ni lott na lool, amatul menn pexe ngir mucc ci jile jàngoro, xanaa nguur gi ko war a wallu, wallu ko. Nguur gi nga xam ne moom lay soob mu wàññi, walla mu yokk dund gi.
Ci atum 1997 la Mehdi Bâ génne téereem bu jëkk, jox ko tur wu leer nàññ :  Rwanda, un génocide français6 . Jacques Morel teg ci téere bu am solo moom itam,  La France au cœur du génocide des Tutsi7 . Warees na tudd yit ndem-si-Yàlla ji Jean-Paul Gouteux mi bind  La nuit rwandaise8, walla filmub-mbooru Raphaël Glucksmann bi ( Tuez-les tous !9 ) ak bu Anne Lainé ( Un cri d’un silence inouï10 ) Waaye, lees war a bàyyi xel dëgg mooy li Mehdi Bâ ak Michel Sitbon duppe  la révolution saint-exupérienne11  ngir fésal anam bu kéemaane bi liggéeyu Patrick de Saint-Exupéry soppee njàngatum diggante Farãs ak Ruwàndaa ñeel xew-xewi 1994 ya.
Kenn sañul ne  Le Figaro  mi yabaloon Patrick de Saint-Exupéry Ruwàndaa, bokk na ci yéenekaay yooyuy faral di yee fitna mbaa di bind njaaxum. Kon, ba Saint-Exupéry di dem Kigali, xalaatul woon ne dina fa gis mbaa mu dégg fa lu ko jaaxal. Njuumte lu réy la woon, ndax àddinaam yépp la faagaagalu Tustiy Ruwàndaa yi mujjee salfaañe…
Yaxal yi mu daan yónnee  Le Figaro  mënuñu woon a jëmmal dëggëntaan li Ruwàndaa meññaloon ci xolam ak ci xelam. Téere yu bare yi mu jagleel faagaagalu Tutsi yeey firndeel ne ba mu jógee Ruwàndaak léegi, mbir moomu rekk a ko soxal. Dale ko ci  L’Inavouable12 , jaare ci  Complices de l’Inavouable13  ak surnaal bi mu duppe  XXI , ba ci téere bim mujj a génne, di  La traversée , bindatul ci leneen lu dul Ruwàndaa. Ci  La traversée , day nettali la mu gis Kongo ba mu fa delloo 20i at jàpp 25i at ginnaaw faagaagalu Tutsi yi. Tukki boobu mënutoon a yomb. Waaye werakoon bii di Saint-Exupéry xereñ na xereñ goo xam ni kuy jàng téere bi, sa xol day jaabante, daanaka, diggante tiis ak mbégte. Dafa demoon Kongo ngir seet ndax  ñaareelu faagaagal  gi ñuy jiiñ Kagame, ne da koo def ngir feyyu, lu amoon laam déet. Waaye moom de, nee na wax jooju ay kàcci kese la, mëneesul a méngale la Théoneste Bagosora defoon biir Ruwàndaa ak xareb Paul Kagame bi ca penkub Kongo14.
Ci gàttal, bu dul woon farlug kurél yu mel ni  Survie  ak  Collectif des Parties Civiles pour le Rwanda  ak i boroom xam-xam yu ñépp weg ndax seen njub ak seen ormaal doom- aadama, tey leneen la ñuy wax. Farãs lëmbaaje kon na mbir mi, yàq xel yi. Bu dul woon bañkati Farãs yu dëggu yooyu te am fit, daanaka kenn du mën a ràññatle fi mu ne nii doomi Ruwàndaa yiñ bóom ak ñi leen tëral rendi. Maanaam, kenn dootul woon xam fu dëgg gi féete ñeel faagaagalug Tutsi yi. Kon, tey, bi yëf yi amee bañ teg ci 27i at, Macron doonul sant Vincent Duclert ak i naataangoom ñu def ci gëstu bu xóot te yaatu.
Ku jàng seen saabal gi, dinga gis ne kilifay Farãs yi doon liggéey ci mbir mi ci diggante oktoobar 1990 ak sulet 1994 ak sax lu ko jiitu tuuti (kolonel René Galinié misaal la ci) def nañ seen kemtalaayu kàttan ngir musal doomi Ruwàndaa yi ci jéyya ji leen doon yoot. Kilifa yu mat yooyu, nite, jéem nañ lu ne ngir seen turu réew bañ a gàkk ci mbir mi, mu ciy jële gàcce.
Mënees na cee lim Pierre Joxe, doonoon ab jëwriñ bu am fulla, daan xamal Mitterrand ne jaaduwul mu jàppe boppam ni buur, lu ko neex mu def Ruwàndaa, ndax loolu dafa xewwi te, sax, safatul kenn. Naka noonu, Yannick Gérard, ndaw la toogaloon Farãs ca Ugàndaa ak kolonel Patrice Sartre ak Antoine Anfré,  jàngatkatu Ruwàndaa  ca  Quai d’Orsay  – di màkkaanu jawriñug Bitim-réewu Farãs. Anfré, nag, bu yàggul rekk la ko Macron tabb mu doon àmbaasadëer ca Kigali, looluy biral ni diggante ñaari réew yi rattaxe jamono yi. Ndax, Anfré moomu la fi nguuru Mitterrand mere woon ba dàq ko liggéeyam.
Yàggees na wax ne DGSE (Direction Générale de la Sécurité Extérieure) miy yëddul Farãs ci àddina sépp, mësul a tàyyee artu nguuru Mitterrand, di sukkandiku, nag, ciy xibaar yu wér te wóor, doonte sax dañ doon worook li gënal ña dëju woon  Elysée  di xamb taal bi. Noonu la ñu binde ci saabalu Duclert gi ne, ci ndoorteelu  Opération Turquoise  li, DGSE daf leen a yónnee ab yëgle, di ci wax lu leer :  Aa…! Na Farãs xool bu baax a baax fi muy teg tànkam […] bala ñuy wax ne dafa kootook nguuru Ruwàndaa gi fi ne15.  Ci biir saabal gi, ñoo ngi tudd geneen kayitug yëgleem :  2i fan ci weeru me la DGSE waxoon ne FPR  jotewul dara ak cong gi waral deewub njiitu réew mi, Habyarimana , cong goo xam ne ñenn ci Hutu yiñ jàppe ni ay way-dëgëral la ko jiiñ16.
Bu dee ci wàllu soldaar yi, kolonel Patrice Sartre tamit nekku fa di layam-layami. Ci toftalug saabalam la joxey turi nit ñoo xam ne njortoon nañ ne laale nañ ci faagaagal gi. Te, ñooñoo taxoon kolonel Sartre bind ne  Farãs dafa war a def lànketub-biir ci ñoom, ngir xam, ci anam bu leer nàññ, gan kilifay Farãs, ci ñi daan jokkalante saa su nekk ak ñiñ njortal njekkar li, lañ ci war a ŋàññ, lu mu dee dee ci yéenekaay yi, ci sababu kootoo ñeel waajal ag faagaagal17.
Kolonel René Galinié, moom, diggante suweŋ 1988 ak sulet 1991 la nekkoon  attaché de défense  ca Kigali, di xelal Farãs ci mbirum kaaraange. Ñépp a ko seedeeloon booba gis- gis bu xóot. Doon nañu wax yit ne ku am seetlu la. Ci gàttal, nii lees birale njàngat li mu amaloon ci njëlbeenug congu FPR gi, ca weeru oktoobar 1990 :  Ci 8eelu fan ci oktoobar la xamle woon ne am na ñu ñuy metital ak a fitnaal ca Kigali. Ñoo ngi jàpp ñi ñuy tuumaal, di leen  fetal leeg-leeg . Waaye, li mu gën a seetlu mooy ne  bu ñu dakkalul rëbb gi ñuy rëbb Tutsi yi, di seetaan ba mu àgg fum warul a àgg, ci faagaagal lay mujje  . Ci beneen boor, kolonel Galinié mi ngi wax ne daanaka MRND mooy làngu politig gi aakimoo lépp Ruwàndaa te  fépp fu amatul i xeex, tegaat na fa loxo . Ci 13eelu fan ci weeru oktoobar, moom Galinié ci boppam, teewe na mbir yi, wax ne  ay baykat, doon i Hutu te bokk ci MRND, gën nañoo singali Tutsi yi, di leen rëbb ci tund yi ; nee ñu ñoo ngi rey ay nit ca diiwaanu Kibilira, te mu dande sowu-kowu Gitarama lu tollu ci 20i kilomeetar18.
Seetlu bi Galinié amoon moo tax  Elysée  dàqlu leen, mook seneraal Varret mi nga xam ne,  àndul woon ci li Mitterrand bëggoon a dugal loxoom ci lëkkoob Farãs ak Ruwàndaa ; da doon xeex ngir kenn bañ koo xañ sañ-sañam, ñeel jëflantey làrmey ñaari réew yi19.
Doxalin ak taxawaayu nit ñooñu, ñu doon ay maxejj walla ay soldaar, day dëggal ñiy wax ne, bu ñu mënta tuumaal Nguurug Farãs gépp sax, warees na yóbbu fa mbaxane doonee benn François Mitterand ak képp ku taq ci faagaagalug alfunniy doom-aadama yu deful dara, moo xam ndax yaa nga doon liggéey  Elysée  walla feneen.
Ndax kat, ñaari àmbasaadëer yi toppalante ca Kigali, Martres ak Marlaud, xamoon nañ bu baax liñ doon def : mbir xew na ñu war cee àddu, daldi tànqamlu, mel ni ku ci yëgul dara mbaa ñu soppi ko, ngir rekk Farãs mën a wéy di jàppale Habyarimana. Kon, ñoo ko teyoon. Xamoon nañ bu baax ni Habyarimana moo reylu Tutsiy Bugesera yi ak tamit Bagogwe yi te booba daanaka Farãs a doon kenuy nguuram. Seneraal Quesnot mi nekkoon kenn ci bëkk- néegi Mitterrand yi, Bruno Delaye, doonoon aji-digleem ci mbiri Afrig ak tof-njiit lu mag lu  Elysée , Hubert Védrine – ñuy faral di leen tudd ci saabalug Duclert gi – ñoo doon sotle ak a xelal bóomkat yi ba noppi di leen aar.
Bu dee Alain Juppé, jawriñ bi yoroon wàlluw bitim-réew, dees na faral di dégg ne moo jëkk a jëfandikoo baatu  faagaagal . Dëgg la, waaye ba mu koy génne ci gémmiñam gi ci 16eelu bés ci weeru me, juróomi ayu-bés jàlloon nañu ba noppi, ñu jotoon cee faat, lu mu néew néew, genn-wàllu milyoŋu Tutsi. Te sax, ñeenti fan rekk laata loolu, moom Juppé moo waxoon ca Wasiŋton ne :  Ay at a ngi, nun Farãs nuy bàyyi xel ci Ruwàndaa. Jéem nan lu ne ngir juboole giir ya fay reyante. Nde, la xew ca réew moomu, xeexug giir kese la, du leneen20.  Buñ waxantee dëgg, kàddu yooyoo gën a méngook ay xalaati Juppé. Te yit, jéego yi mu mës a seqi yépp ci turu réewam, ay firnde yu leer lañ ci. Dëgg la, ci weeru awril wii weesu, Alain Juppé jéggalu na ci yéenekaay  Le Monde , dem sax ba ne mënees na nangu yenn ci tuumaa yi ñuy tuumaal Farãs ñeel faagaagalug Tutsi yi ca Ruwàndaa. Kàddu yooyu yëngal xol yi, ñépp ni :  Aa ! Guléet ! Juppé mii nga xam ni ku mas a tudd turu réewam ci mbir mile mu defante kook yow ba mu saf sàpp !  Moo taxoon tamit ñu bare jàpp ba tey ne xel mee ko yedd te loolu mu bind dëgg la ci moom, mu tibbe ko fu sore ci xolam.
Waaye duñ woon dara lu dul ay kàdduy naaféq tigi. Ku ko weddi, jàngaatal li Juppé bind ci Le Monde. Da ni :  Xareb Farãs a nga woon Ruwàndaa ngir aar sunuy doomi-réew. Waaye mënun woon jàmmaarloo, nun kott, ak bóomkat ya, ngir ñu dakkal seeni ñaawteef. Soxla woon nanu ndimbalug làrmeb Itali, ndimbalug Amerig ak bu soldaari Mbootaayu Xeet yi21.  Képp ku xam na diggante Pari ak Kigali deme woon dëggëntaan ci atum 1994, dinga xam ne wax jooju ay fen yu tooy xepp la. Lees war a bàyyi xel moo di ne bóomkati Ruwàndaa ya, ci waawu François Mitterrand lañ doon dox, bu yëkkati woon yollosoom rekk ne leen wéer leen seeni gànnaay, doonuñu ci ñemee teg baat. Kon, ne fi naan yeneeni réew waroon nañ jàppale Farãs, waxu ku danoo ci saret la.
Juppé mi doon jawriñu Bitim-réewu Farãs xamoon na loolu bu baax a baax. Te sax, xanaa du ba rey yi nee kurr Ruwàndaa la dalaloon ca Quai d’Orsay Jérôme Bicamumpaka, bóomkatu Tutsi bu mag boobu doonoon tamit naataangoom ? Moom daal, ku gis ni Alain Juppé di néewalee bakkani Tutsiy Ruwàndaa yi, sa xol du jeex yem ci, sa bopp tamit dafay ubu.
Mitterrand mi doon ndeyu-mbill gi, nag, lépp lu mu def Ruwàndaa moo ko teyoon, teyati ko : soxlawul woon ku sëgg ciy noppam di ko digal, naan ko lii nga war a def, waroo def laa. Du benn yoon bu mu wone ne am na xel-ñaar ci mbir mi. Dara jàppul yenn politiseŋ yi lu dul réy, di jaay ne dañoo xam mboorum niteef gi ba mu jeex tàkk : dañ noo bëgg a gëmloo ne duñuy niti neen, fiñ toog di jéer Démb ñoo ngay waajal Ëllëg. Noonu la Mitterrand mës a doxale. Te li ci gën a yéeme mooy ne, ci wàllu Ruwàndaa, moom ak ña sooke woon lees duppe ci nasaraan  la Révolution sociale hutu  bu Grégoire Kayibanda, ci njeexitalu atiy 50 yi, ñoo bokk wenn xalaatin. Amul dara lu leen wutale. Ni Mitterrand jàppe demokaraasi ci li mu duppe  réew yooyu  – maanaam sunu sagari réewi Afrig yi tekkiwul dara ci gis-gisam – mooy ne ku ëpp mbooloo yaa yelloo jiite. Looloo tax Mitterrand ak i ñoñam yi ko gënoon a jege, mësuñoo xalaat ne Tutsi yi dinañ delluwaat yilif Hutu yi ca Ruwàndaa te deret ju bari du fa tuuru.
Ni Ruwàndaay doxe tey ci njiiteefu Paul Kagame day firndeel ne, am réew, bu fa faagaagal jotee am sax, mënees na faa fàtte lépp lu jëm ci waaso, mànkoo tabax ko. Nde, Saa-Belsig yi nootoon Ruwàndaa, ci waaso yi lañ jaare woon, nax nit ñi, féewale leen, saxal seen nguuru nooteel.
Bu loolu weesoo, soo dee Saa-Senegaal, bokk ci réewi Afrig yi Farãs di xañ seen péexte te tudde leen  les pays du champ , lu ne ngay jàng ci saabalu Duclert gi, doo ko gëme, day mel ci yow ni këllu-kuus goo for ci àll bi. Daanaka xibaar yi la Xonq-Nopp yeek seen dunguru yu ñuul yi doon nëbb yépp a ngi ci biir ne fàŋŋ-fàŋŋaaral. Kon, dinga ci jàng yu am a am solo ñeel doxinu  Françafrique , xam naka la saay-saay yiy defe seeni njuuj-njaaj bu leen wóoree ne ñoomi neen la… Ci misaal, dees na ci gis ne, miinante bu jéggi dayo bi ñuy faral di seetlu diggante aji-dëkk  Elysée  ji ak surgaam yu ñuul yi, ëpp naa soofantal te lu fi sax la.  Sama doomu-ndey  la Bokassa daan woowe Giscard, di woowe De Gaulle  baay sama  ; Chirac, Sassou-Nguesso ak Omar Bongo, ñoom, dañoo amoon seen gàngóor, ànd di saax-saaxe alalu Afrig waaye saa yuñ wéetee ñu ngay càkkaay, màndi bay tërëf-tërëfi, di xàqtaay, di pàkkarñi, di jaay ngóoraak naan-kaani. Ku leen fa bettoon, ñuy fo ak a ree noonu, boo deful ndànk ne coxor giñ leen di jiiñ newul ci ñoom, néeguñoo rey sax ginaar. Dëgg la, Mitterrand ak Habyarimana daawuñu àgg ba foofu wànte ku ci nekk jàppoon nga sa moroom ni sa xaritu benn bakkan. Looloo nëxaloon xelu Mitterrand ba kenn mënu ko woon a wax ci Ruwàndaa lu mu dégg, rawatina bu dee dangay jéem a sikk Habyarimana. Rax-ci-dolli, jamono jooju, kor Danielle dafa feebaroon, di naax. Foofu la naataangoomu Ruwàndaa bi jaare, dëkkee jéggi dig yépp, di am ci Farãs lépp lu mu bëgg.
Françafrique , baat la bu ponkalum xeltukat bu ñu doon wax François-Xavier Verschave, tëggoon ciy jamono. Li mu ko dugge woon mooy biral ne Farãs dafa delloo réew yu mel ni Senegaal, Kodiwaar ak Càdd seen moomeel ak loxo ndeyjoor ba noppi nanguwaat kook loxo càmmooñ ! Te ni mu koy defe, mooy teg ci boppu réew yooyu ay xuusmaanjàpp, ñu toogal ko fa, mu leen di jël-loo ay dogal yuy tooyal ceebam, moom Farãs, boo ko déggalatulee sab xare déjjati la… Fekk moo jaar ci ginnaaw !
Kon, bu weesoo Ruwàndaa, saabalu Duclert gi da nuy fàttali naka la Macron, gone gu juddoogul sax, di def bay doon buur, doon bummi ci réewi Afrig yi fi Farãs tegoon loxo.
Waaye ni yëf yi yombe woon noonu ci Tubaab yi, moo leen taxoon a naagu, dem ba fàtte ne Ruwàndaa du Senegaal, du Kamerun du Togo, xaajuñoo niroo, sax. Njuumte lu mag li moo doon ne saa yu Farãs xoolaan Ruwàndaa, du gis lu dul réewum dunguru, mu maasaloo ci xelam ak yeneen réewi Afrig yi mu jàpp ne war nay tegaley xarnu di leen noot – mbaa sax mu war leen a noot ba fàww. Looloo waraloon seneraal Quesnot bind bés ne xel dajul Mitterrand di jàmbu Habyarimana, ndax bu ko defee dina  yàq sunu der, sunu naataangooy Afrig yi dootuñu wóolu Farãs22.  Ginnaaw gi, gën naa leeral kàddoom yooyu cib bataaxal bum yónnee Roland Dumas, ni ko :  Bés bu nu juumee ba génne sunu loxo ci mbir mi, dummóoyu Ruwàndaa, dina nu yàqal lu bari te mënees na cee lim yii : dinañ ne ay noon song nañu sunu xarit te jàpplewuñ ko, te loolu day njuuy sunuy pexe (ndax noo fi waxoon ne :  dunu toog di seetaan ba Kigaliy daanu ). Sunu pólitig ñeel Afrig fa lay jaare naax-saay. Lii tamit jar naa sóoraale : bu faagaagal amee, te moo nar a am, dinañ nu ko jiiñ23.
Quesnot di xamal yit Mitterrand ne Pari dafa war a aar  francophonie , maanaam mbootaayu réew yiy làkk farañse,  ndax Àngalteer a ngi jàppale bu baax Museveni ak waa FPR yi te bun sàgganee léegi Tutsi yi moomandoo Ugàndaa, Burundi ak Ruwàndaa yépp te loolu du yoon ndax seen mbooloo takkuwul24.
Gis-gis boobu moo doon itam bu Hubert Védrine, mu tënk ko ci li mu tudde  ndigaaleb Farãs ngir sàmm kaaraangey bépp réewu Afrig mu ko dénk sa bopp .
Buñ ko nattee ci Ruwàndaa, lenn rekk lay wund : jaadu na Pari dal ci kow képp kuy noonook nguur gu Farãs di xaritool, di ko jàppale, rawatina bu dee ñi koy song ay doxandéem yuy làkk àngale lañu, bawoo Ugàndaa, di am réew muy làkk àngale.
Looloo tax kàgguy ceedeefi Farãs yi fees dell ak mbiri Ruwàndaa,  gisey-mberu  yi daan tegaloo ca  Elysée , ñu fa daan amal yit saa su nekk yeneeni ndaje yuñ jagleel faagaagalug Tutsi yi.
Ni saabalu Duclert gi tasee tey, yi ko jiitu yi tasewuñ ko woon noonu. Jamonoy mbaali-jokkoo jin nekk moo yombal siiwalam. Waaye tamit ay boroom xam-xam yu maandu ñoo ci liggéey ci ndigalu Njiitu-réew moo xam ne, bi mbir miy xew, fukki at ak juróom-benn doŋŋ la amoon. Siiwalees na bu baax kàddu yi tënk liggéeyu Duclert bi ak i naataangoom ; te loolu rekk la ci ñépp di fàttaliku. Dañ ne gisuñu dara luy biral kootoo diggante Farãs ak nguuru Ruwàndaa ga giñoon ne dina rey Tutsi ya fay yeewoo yépp.  Waaye Farãs jàppale na nguur googu ay ati at te yit masul a nangoo gis ne kilifa ya gënoon a bañ Tutsi yi ñoo nga doon waajal faagaagal gi . Kon,  mënees na wax ci lu amul benn werante ne, Farãs, loxoom setul ci mbir mi, ndax bu doxale woon neneen xéy-na li am du am .
Foofu, saabal gi teg na ci lu réy lii : lu jiin Njaag a te François Mitterrand mooy Njaag. Mu tekki ne ki jiite Farãs fukki at ak ñeent di jëf, di wax ci turam, wax na, def na lu tax ñu bóom lu ëpp benn milyoŋu doom-aadama yu xamul woon sax fu Pari féete. Lu leen tee takk seen fit tudde loolu kootoo te xam ne du leneen ?
Waaye tuumal ag Nguur gu am doole ni nguuru Farãs cig faagaagal gu leer nàññ, mënut a yomb. Xel mën naa nangu ne, saabal gi, laata ñu koy fésal, waxtaanees na ko ci pet ak Macron, natt baat bu ci ne, faramfàcce ko. Lii tamit leer na : àddina jin nekk tey, ak ni muy doxe, way-bokki  Ndajem Gëstu  mi mënuñu woon a jéggi mbaa làq dëgg gi. Doon na jaaxal nit ñi, bu fekkoon ne biraluñ xeetu déggoo wi doon dox diggante njiiti Farãs yi ak ñoomin Bagosora ak Nahimana ak yeneeni bóomkati Ruwàndaa yu ñàng ya. Boroom xam- xam yi def gëstu bi binduñu ko waaye niñ gis Mitterrand doxale ko Ruwàndaa tax ñu jéppi ko, génn ci moom, daanaka. Ñépp xam nañ léegi ne bu dul woon moom ak ña ko wëroon ca  Elysée , suufu Ruwàndaa si du naan deret ju ni tollu. Lees war a nangu rekk mooy ne fésal dëgg gépp ñeel ag faagaagal, fàww mu jafe te jaruta yàkkamti. Dëgg gu ni mel, day raam lu yàgg, naqar ak gàcce di ko dar, laata mu naan fàŋŋ, ku nekk di ci teg say bët.
Fukki at ci ginnaaw rekk, kenn sañul woon xalaat ne ñaari njiiti réewum Farãs dinañ toppante Gisozi, taxaw fa di siyaare Tutsi ya seeni dunguru reyoon ci atum 1994. Ki ci njëkk, Nicolas Sarkozy, dem na ba nangu ay  njuumtey Farãs  ci mbir mi, doonte gëmul woon dara ci lim doon wax. Keneen ki moom, Emmanuel Macron, dafa weeju – walla mu xaw a weeju…– ciy kàddu yu daw yaram, doon féey, daanaka, ci dexug rangooñ.
Ci atum 1994 la bindkat bu ñuy wax Pascal Krop génneb téere, tudde ko  Le Génocide franco-africain. Faut-il juger les Mitterrand ?25 . Jamono jooju, ñu bari dañoo jàppoon ne yaram wi neexul. Ñu naan :  Àtte Mitterrand, tàww ? Ku ànd ak sagoom mënuta wax lu ni mel . Wànte ndax am nay kàddu yu leen gën a yenu maanaa tey jii ? Àtte Mitterrand, lu xel yépp mën a nangu la fi mu ne nii. Loolu rekk, ab jéego bu réy la. Li ci des rekk moo di am yaakaar ne Farãs dina gën a xoolaat boppam, wéyal njàngat li ñeel doxalinam ca Ruwàndaa. Saabal gi Vincent Duclert jébbal Macron mooy ñetteel bi waaye du bi mujj. Yeneen dinañ ci topp. Ku mu neex wax ne, Mitterrand ak doomam Jean-Christophe, Quesnot, Martres, Védrine ak ñoom seen, niñ leen di mbambe nii, day yokku, du wàññeeku. Ndax, kat, ku boot bukki, xaj baw la.
6   Bâ Mehdi (1997), Rwanda, un génocide français, Pari, L’Esprit frappeur.
7 Morel Jacques (2010), La France au cœur du génocide des Tutsi, Pari, Izuba/L’Esprit frappeur.
8 Gouteux Jean-Paul (2002), La Nuit rwandaise. L’implication française dans le dernier génocide du siècle, Pari, Izuba/L’Esprit frappeur. Sàkkees nab surnaal buñ jagleel faagaagalu Tutsi yi, tudde ko noonu ngir sargal ndem-si-Yàlla ji Jean-Paul Gouteux.
9 Glucksmann Raphaël, Hazan Pierre et Mezerette Pierre (2004), Tuez-les tous ! (Rwanda : Histoire d’un génocide  sans importance ), Dum Dum Films, La Classe américaine.
10 Lainé Anne (2003), Rwanda, un cri d’un silence inouï, France 5, Little Bear Productions, Palindromes.
11 Michel Sitbon, kàddu gu Stephen Smith fàttali ci  L’infamante accusation de complicité de la France est portée sans preuve , Le Monde, 18 awril 2004, ci lënd gi. URL: https://www.lemonde.fr/archives/article/2004/04/17/l-infamante-accusation-de-complicite-de-la-france-est-portee-sans-preuves_361502_1819218.html (xoolees na ko ci 11 ci oktoobar 2021).
12 Saint-Exupéry Patrick (de) (2004), L’Inavouable. La France au Rwanda, Pari, Les Arènes.
13 Saint-Exupéry Patrick (de) (2009), Complices de l’inavouable. La France au Rwanda, Pari, Les Arènes.
14 Saint-Exupéry Patrick (de) (2021), La Traversée. Une odyssée au cœur de l’Afrique, Paris, Les Arènes.
15 Commission de recherche sur les archives françaises relatives au Rwanda et au génocide des Tutsi (2021), La France, le Rwanda et le génocide des Tutsi (1990-1994), Pari, Armand Colin, xët 702. Ci Saabalug Duclert lañ jukkee xët yiy ñëw.
17 Saabalug Duclert, xët 890.
18 Saabalug Duclert, xët 774.
19 Saabalug Duclert, xët 754.
20 Saabalug Duclert, xët 941.
21Alain Juppé,  Nous n’avons pas compris qu’un génocide ne pouvait supporter des demi-mesures , Le Monde, 7 awvril 2021, ci lënd gi. URL: https://www.lemonde.fr/idees/article/2021/04/07/alain-juppe-sur-le-rwanda-nous-n-avons-pas-compris-qu-un-genocide-ne-pouvait-supporter-des-demi-mesures_6075875_3232.html (xoolees na ko ci 11 oktoobar 2021).
22 Saabalug Duclert, xët 232.
23 Saabalug Duclert, xët 234-235.
24 Saabalug Duclert, xët 242.
25 Krop Pascal (1994), Le Génocide franco-africain.,Faut-il juger les Mitterrand ?, Pari, Jean-Claude Lattès.
Ki daan mere nit ñi ci ñàkk a nuyoo
Moo bank ab loxoom di tere nuyoo
Ki daa tëju amul yitte lañ daan mere
Tey ku tëjuwul bari yitte la ñuy tere
Jàngoon naa ni fu jullit yi def mbooloo
Yàlla dafa fay tàbbal yërmaande Rahma
Dakkandil nañ jëm jumaa julliji àjjuma
Tere màggal, cant ak jàngeek dajaloo
Foo déggaan ku juge Itaaleek Farãs
Njëkkanteji sërica ku jiitu ëpp sãs
Tey ku ñu ni wiisaa ngii amoo sãs
Jàngoro ji wëlbati na àddina tey
Dem ba ndigal soppiku tere kay
Ku ne tiit di ñaan na koronaa bi fay
Ndax dafa bon day fàdd di ray
Waa Mamel, fii ci Ndakaaru, naqar ak tiis lañ fanaanoo. Li ko waral mooy tuut-tànk bu tollu ci benn at moo daanoo ci seen taaxu kër, ñàkk bakkanam. Ci Senenews mi nu jële xibaar bi, kii faatu ak séexam ak seen mag ju am 4i at la seen yaay boole tëj ci kër gi ngir mën a dem ayeropoor Blaise Diagne gunge ab xaritam. Ci ginnaawam, la benn séex bi am lu mu waddle, bëgg koo for, ci laa daano. Naka lañ ko yóbbu ca bérébu fajukaay ba, yàggul dara, mu génn àddina.
Nee na ñu ndaw soosu jur xale yi mi ngi ñibbisi ci weti 22i waxtu. Laata muy agsi jot nañ koo tàgge doom ji. Muy tiis wu réy. Xéy-na mu war cee boole réccu.
Li wolof naan, yedd yërëm a ko gën, ndaw si war a boole naqar ak réccu ku ko yërëm la soxla. Waaye li jaaxal ñépp mooy naka la xel mën a nangoo ngay tëj ci kër gune gu am 4i at doŋŋ ak ay rakkam yoo xam ne xéy-na sax feraguñum soow, génn te Yàllaa xam kañ ngay delsi ? Lu tax xalaatoo ni musiba mën na am te duñu am ku leen wallu ? Ndogal dëgg la. Yenn saay nag ndogal loxoy boroom mi ngi ci biir. Waajur bu nekk, sàmm la ci njabootam.  Yal na séex bii faatu xippee àjjana.
Ndaw si, yal na ko Yàlla may xolu muñ te sàmmal ko ñi ci des.
Senegaal, ca njëlbeen ga (2eelu fan ci weeru màrs 2020), diiwaanu Ndakaaru kesee amoon Covid-19. Wànte, tey (29eelufan ci  weeru màrs jàngoro ji law na ci 6 diiwaan (Ndakaaru, Njaaréem – Jurbel – Cees, Sigicoor, Ndar ak Fatig). Kon, luy jot jot na.  Dafa di, Covid-19 bi amul i tànk, nit ñiy dem ak a dikk ñoo koy tasaare. Moo tax, njiit yi jël ay dogal ngir feg mbas mi. Jawriñ jiñ dénk kaaraange biir réew mi ak naataangoom bi yor wàllu dem beek dikk bi amalandoo nañ ab waxtaan ak taskati xibaar yi ñeel guural gi (état d’urgence) njiitu réew mi dogal ci altine ji. Pexe yi njiitu réew mi, Maki Sàll, lal ngir daan Covid-19 bi la Aali Nguy Njaay ak Umar Yum doon leeral.
Aali Nguy Njaay, jawriñ jiñ dénk kaaraange biir réew mi :
Mbooloo yi lanu aaye, waaye terewunu kenn julli
Jawriñ Aali Nguy Njaay moo jëkk a wax. Moom, nag,  jël nay dogal yoo xam ne, dañuy wàññi bu baax a baax yëgu-yënguy askan wi. Waaye, lépp rekk, ciy kàddoom, xeex jàngoroy Covid-19 bee ko waral. Dogal yii la fa biral :
Bi loolu weesoo, jawriñ Aali Nguy Njaay tontu na ciy laaj ñeel jumaa yi ak jàkka yi. Ci ndoorteel li dafa ne woon :
Mbooloo yi lanu aaye, waaye terewunu kenn julli. Aar askan wee nu ko tax a def. Te, ci sunu biir doxalin, tëbunu tëb rekk jël dogal bi. Dan cee waxtaan ak kilifa diine yi ba noppi, ñaan leen ñu jàppale nguur gi ci xeex bi, aj seen i xew-xew, ndeem seen wér-gi-yarami taalibe soxal na leen. Ci kow loolu lañu fomm seen i xew-xew yi waroon a am ci weeru màrs.
Mu teg ci ne :
Àjjuma jii weesu, ci 4 500 jumaa, 500 kese ñoo ci julli. Maanaam, ci xayma, téeméeri jumaa yoo jël, 89 julliwuñu keroog. Te, ni ñu doxale woon moo nu taxoon a am ngirte yile. Kon, àjjuma jii di ñëw, dunu soppi sunub doxalin. Nde, yaakaar nan ni, bii yoon, jumaa yépp dinañ tënku ci tere bi. Ndaxte, muy sëriñ yi di ilimaan yi, ñépp ñoo xam ne aar askan wi rekk a sabab aaye yin aaye mbooloo yi.
Umar Yum, jawriñ ji yor wàllu dem beek dikk bi, moom, lii la wax :
Dinan wàññi palaasi woto yi lu tollook xaaj…
Bi jawriñ Aali Nguy Njaay noppee, dafa jébbal kàddu gi jawriñ Umar Yum mi yor wàllu dem beek dikk bi. Mu daldi biral ay dogal yi ñeel tukki-jaare-suuf yi. Moom it, tëral nay sàrt yu, ku leen jalgati, dees na la daan ni ko yoon santaanee.
Ci tënk, 10i dogal yii toftalu la jawriñ Umar Yum biral ci talaata ji, 24eelu fan ci weeru màrs :
Jawriñ Umar Yum ne xam na ne dogal yii dinañ metti lool ci boroom woto yi ak képp kuy liggéey ci wàllu dem ak dikk, rawatina biir Ndakaaru te looloo tax mu fas yéenee taxawal ab banqaas buy saytu  seeni pertmaa. Teg na ci ne dina ko jébbal njawriñ jiñ dénk ngurd mi, mu sukkandiku ci xool ni mu leen di dimbalee
Mbasum Covid-19 mi lëmbe na àddina, lëmbaaje xel yi ak xol yi, ba ku tiitul it jaaxle nga, mbaa sax nga faf boole tiitaange ak njàqare. La woon, lu ci ëpp wonni na tey, mbir yi jaxasoo, nit ñi di jaawale, gis-gis yi wute, ku nekk di wax ak a layal la dalum xelam.
Mu mel ni danoo jekki, ñu cëppeel nu ci meneen kéew mu wute ak ma nu xamoon. Barabu liggéeyukaay yu bari tëj nañu, ku daan yëngal ak a xumbal selaw nga,  boroom dërëm ak daraja ya daan bàkku ñooy kotkoti ndax tiit, woroom xam-xam yi wedam, njàqare daj fépp. Rax-ci–dolli, as péexte mi nit mënoon a bàkkoo, bàyyima yee ko ko ëppale tey, ngir nit la nuy tëj, bàyyima yiy daagu waxtu wu leen soob. Lépp ni tekk, ba ci barab yi nit ñi daan dem di fa yaakaaree yërmaande Yàlla sax, lu  mel ni jàkka yi ak jumaa yeek jàngu yi, nee nañu ràpp. Tëj googii juraat geneen werante ci jullit ñi, rawati-na bi weeru koor wi teroo : ñii wéeru ci ngëm, di sàkku nu tijji leen te gëm ni Yàllaa fi indi mbas mi, bu nu ubbee néegam yi, ñaan ko mën naa am mu wis ndox mu sedd ci mbas mi mu daldi fay, ñee gëm nañu Yàlla naam, waaye teewuleen a wéeru ci xam-xam te naan wareesul a ubbi jenn jàkka mbaa jumaa, ndaxam diinee digle fargaru. Kuréel gu ci nekk di indi ay aayaak i xadiis di layal sa gis-gis. Béjante ak werente yooyu jural jullit ñu bari ag jaaxle, rawati-na ñi seen àlluwa soriwul ba ñu mën a xam fu ñuy taxaw.
Fii jamono toll nag, képp ku amum xel yaa ngi joyal say xalaat ci mbas mi. Ñii jàppe ko mbugalu sunu Boroom, ñee jàppe ko pexeem ñoñ Ibliis, am sax ñu jàpp ni mbindare mi moo fippu ci kow doomi-aadama yi. Ñi daan tontu tey ñépp a ngi laaj : Ana fu jàngaro ji juge ? Ana fu mu jëm ak nun ? Kañ lay jeex? Ndax dunu jeex balaa jeex ? Nu muy jeexe ? Laaj yooyu ñoo ëlëm ñépp te lënt xel yi.
Li wér te wóor nag mooy, mbas mi wan nanu sunug néew doole ak sunu xam-xam bu gàtt, wan na nu itam sunu bopp, wan ku nekk ci nun jikko ya gën a làqatu ci moom, muy mbaax mbaa safaan. Lenn ci li koy firndeel mooy, doonte mbas maa ngi jur yeneen tolof-tolof ci fànn yu bari ba tax am ñu nelawatul ngir di def i jàngat ak a seet ay pexe ngir jariñ askan wi, ñeneen a ngay naxaate, di wuruj ak a wor,  di lali pexe ngir jariñoo askan wi.
Ginnaaw coow li amoon ci Chloroquine, fan yii Artemisia moo  aye ndax réewum Madagaskaar dafa cee defare garab gu ñu saytul seen bopp ba xam ni dafay faj ak a aare ci doomu-jàngaroy koronaawiris. Seen njiitu réew jël na ci ay dogal ba ñu tàmbali koo jëfandikoo, doonte O.M.S, di mbootaay mi nu dénk wér-gi-yaram ci àddina si, nangoogu ko. Taxawaayu O.M.S boobii sabab na yeneen laaj : ndax du li garab gi bawoo Afrig a tax O.M.S sawaru ci ? Ndax yeneen njiiti réewi Afrig yi dinañu dooleel njitu réewum Madagaskaar, indi seen xam-xam door koo yaatal ci séeni réew, walla ñoom, dañuy déglu ndigalu seen naataangooy tubaab yi ?   Li ci kanam rawul i bët.
Beneen laaj bi mooy lu jëm ci wàllu alikeñ yi. Ku nekk di ñaw ak a ñawlu, ñii di maye ñee di jaay. Ndax saytu ba xam ndax ñi ngi dëppoo ak cet ak matuwaay yi mu laaj yépp jotul ?
Fii mu toll nag, ku nekk a ngi fagarook a ñaan mbas mi jeex, waaye na nu fas yéene,  su yii yépp jàllee, waxuma nit ku nekk rekk, waaye réew mu nekk, rawatina yoy Afrig, jëlaat say matuwaay, jubbanti sa doxalin, defaraat sa toogaay, ndax ku muus tey dañu laa naxoon démb.
Taalif ci Maam Abdul Asiis Si Dabbaax
Mag mat naa bàyyi cim réew
Seex Abdul Asiis Dabbaax ndey-ji-séex
Luň mer mer bu waxaan xol yi féex
Gis naa ko bés jàkkay Kaay Usmaan Jéen
Ba may gune muy yooru baň ku ko séen
Meloy ku woyof la ma dikke ca Tilléen
Maam Kaatim Ture naa wàllsileen
Sëriň ba jàngi woon Faas Ture ngi nii
Reenub cofeel la saxal sama xol ba nii
Gisatuma ko fenn xanaa di ko gént
Bu ňuy ňaan baň sunu réew mi gent
Moo xam ay la nawet walla njéeréer
Sunu xel yépp dellu sunu góor ga réer
Ki daan mere nit ñi ci ñàkk a nuyoo
Moo bank ab loxoom di tere nuyoo
Ki daa tëju amul yitte lañ daan mere
Tey ku tëjuwul bari yitte la ñuy tere
Jàngoon naa ni fu jullit yi def mbooloo
Yàlla dafa fay tàbbal yërmaande Rahma
Dakkandil nañ jëm jumaa julliji àjjuma
Tere màggal, cant ak jàngeek dajaloo
Foo déggaan ku juge Itaaleek Farãs
Njëkkanteji sërica ku jiitu ëpp sãs
Tey ku ñu ni wiisaa ngii amoo sãs
Jàngoro ji wëlbati na àddina tey
Dem ba ndigal soppiku tere kay
Ku ne tiit di ñaan na koronaa bi fay
Ndax dafa bon day fàdd di ray
Dal-leen ak jàmm ci seen xët DÉMB AK TEY mi leen seen yeénekaayu web LU DEFU WAXU jagleel. LU DEFU WAXU nag, li ko tax a jóg mooy dégtal leen ay xibaar yu wér te wóor te aju ci xew-xew yi gën a fés ci réewum Senegaal ak sax ca bitim-réew.
Waaye tamit, bindkat yi dinañ  faral di leen ci baaxe seeni gis-gis ak i xalaati doomi réew mi ci mépp mbir mu ñeel Senegaal.  Rax-ci-dolli, yéenekaay bi dina leen wisal, may leen ŋeleju ayu-bés gi ak nataali ODIA, aji-ŋeleju bu mag bi. Bii-yoon, nag, seen yéenekaay LU DEFU WAXU da leen a indil lu bees tàq, mayati leen ko, muy seen xët DÉMB AK TEY.
Ñaari baat yii, DÉMB ak TEY, ay tegtal lañu ci li xët mi wund. Jokkalekat bi, AK, di wone ne deesuleen  téqale. Maanaam, kenn warul a féewale cosaan walla jamonoy maam ya (DÉMB) ak sunu jamono jii (TEY). Bu ko defee, li nu ko dugge mooy dekkil cosaan, fàttali leen xew-xewi démb yu mag yi. Waaye nag, bàkk mbaa ŋàññ maam rekk yi taxunoo jóg. Naka noonu, jógunu ngir di leen nettali rekk li xewoon démb walla di leen léebal. Bu ko defee, nësër gi dëgg mooy lëñbëtil leen cosaan ak aaday maam ya, méngale leen ak jamonoy tey jii ngiree nu rotal ciy njàngat yi nuy jariñ tey, leeralal nu sunu ëllëg. Ci gàttal, xët mu bees mii nu duppe DÉMB AK TEY , li mu sasoo moo di wëral leen réew mépp, sowu ba penku, bëj-gànnaar jàpp bëj-saalum, béréb bu nekk mu taxaw fa xamal leen la fa xewoon ak njàngale yi ñu ci mën a jukkee. Ndaxte, cosaan mooy caabi jiy ubbi buntu tey, di làmp biy leeral ëllëg. Kon, cosaan deesu ko xeeb. Ndege, ku xeeb sa cosaan, ñu xeebal la ko.
Seen yéenekaay LU DEFU WAXU xam na ni, wenn askan mënul a jëm kanam féeg mi ngi dëddu cosaanam. Rax-ci-dolli, réew mu askan wa naat, ci cosaanam ak i aadaam la sukkandiku ba indi fa ay yokkute. Looloo gënatee tax mu baaxe leen xëtam mu bees mii. Wolof dafa ne, kuy dem ba xamatoo foo jëm, war ngaa dellu fa nga jóge.
Bu ko defee, sunu sas moo di dellu rooti ci teenu DÉMB, nàmpi ca meenu cosaan ngir tabax sunu TEY ak sunu ËLLËG. Seen mbokk, Paap Aali Jàllo moo nekk ci boppu gaal gi, di ko joow ci géejug cosaan, yen saa yi mu mbiij ci dexug aada, leeg-leeg moom walla kenn ci LU DEFU WAXU indil leen sarica.
Tey, Daawuda Géy moo def ab gëstu ca Kaasamaas ci ñeyu-xare bu ñépp miin turam te taxul kenn xam ko bu baax : Jiñaabo.
Xeetu taafar yi nuy faral di gis te di ko dégg ci réew mi jamono jii jéggi na dayo. Taafar moom du ci jёf kese, yenn xeeti kàddu yi moo raw jёf. Ndax mёn na taalum réew. Sunu réew mi nag, fan yii ak ya leen jiitu, bari na lun fiy nemmeeku ay xeeti taafar. Te, fu taafar am, kaaraange du fa am. Loolu nag, dina jur ay gàllankoor yu bari ci dundinu askan wi. Ndax, foo seetlu tuuti rekk foog ni foofu la taafar si ëppe. Muy ci làmb ji, di ci futbal bi, rawatina nag ci làngug pólitig gi nga xam ne moo gёn a yёngu ci jamono jii. Ndeem nii la deme ci béréb yu bari, mbaa jàmm dina yomb ci réew mi ? Waaye nag, laaj yi mat a samp kay mooy lan moo waral yenn xeeti taafar yi ? Lan moo ci war a doon ay saafara ngir dundinu askan wi gёn a mucc ayib ? Seen yéenekaay bii di defuwaxu dina ci indiy misaal laata nuy wax ci pexe yi war a mёn a dakkal yenn xeeti taafar yi.
Sunu réew mii di Senegaal dafa tàmbalee rafle lu bari ci ay jikko yu rafet ak i mbaax yañ ko xame woon. Lu ci mel ni yar, kersa, ngor, añs. Li koy firndeel mooy xeeti taafar yi nuy gis ci béréb yu bari. Lu ci deme ni ay saaga, ay xaste, tuumalante gi ak yeneen yu ni deme. Nu mёn a jёl misaal ci làngug politig gi nga xam ne xeeti taafar yu bari foofu lees leen gёn a nemmeekoo. Te, taafar sax nag yamul ci jёf rekk, yenn xeetu wax yi sax, bokk nañ ci li koy sabab. Ndax, ci fan yii weesu dañ fee gis jenn waay juy wuyoo ci turu Ahmed Susaan Kamara, mu yékkatiy kàddu yu ñagas teg ko ci njiital PASTEF lii di Usmaan Sonko. Mu dem ba àgg ci ni sax dañ ko war a ray ngir réew mi am jàmm, ci koo xam ne mbooloo mu baree topp ci gannaawam. Loolu bokk na ci li sos coow yu bari ci réew mi. Te ba tey, dara fekkagu ko ci ndeem, kàddu yim yékkati mёn na taal am réew bu ko ciy ñoñam toppoon.
Xeeti doxalini yoon yooyoo tax ba ku nekk jóg di wax lu ko neex ci ku ko neex. Ba sax, leeg-leeg, askan wi di jéem a fajal boppam. Loolu bokk na ci li tax kii di Abdu Baara Dolli yékkati ay kàddu yu tegginewul teg ko ci ndoddu Njiitu réew mi bañ teg ko loxo. Bu dul dara sax, mu jox ko cёr donte ne ñoo bokk làngug politig gi. Ndax kat, kenn umpalewul ni njiitu réew moom campéef la (institution), du lu neex waay teg ci deram. Ni yoon doxale foofu la war a def ci yeneen xeeti kàddu yu ñagas yoy, gaa ñaa ngi leen di biral, di leen boyal. Taafar si, donte ne jikko yu yàqu yi bokk na ci li ko yokku, mbaalu jokkoo yi kenn demul ñu des. Nde, xeetu taafar yu bari fa lañ leen di jàllalee ba ñépp jot ci, bu dees sax sa biir néeg nga nekk di bind ak a wax say musiba. Kibaaraan yi tamit daldi jёlaat wax ji tasaare ko fépp. Yooyu nu jot a lim bokk nañ ci li waral ak li lawal taafar yi ci réew mi. Léegi nag, luy pexe ci mbir mile ngir mu wàññeeku ci réew mi ?
Liy pexe nag ci mbir mii mooy yoon jёl ay matuwaayam ci li nit ñi di wax ak li ñuy jàllale ci mbaali jokkoo yi ak kibaaraan yi. Waaye, loolu mёnul am feek yoon tёddewul njaaxanaay, yamale ku nekk ci kujje geek ku nekk ci nguur gi. Mu bañ doxal Kummba am ndey, Kummba amul ndey. Ku def lu dul yoon ñu teg ko ci yoon fum mёn di bokk ak lum mёn di doon. Te, ñi féete ci làngug pólitig gi bàyyi xel bu baax kàddu yi ñuy biral. Ndax, bu fekkee ni mbooloo dafa topp sa gannaaw danga war a xam nooy waxe ak nooy jëfe ngir sàmm say ñoñ. Nga bàyyiwaale xel ne ñi topp sa gannaaw dañ la bёgg am ci yow yaakaar. Ba tax na, amul loo leen dul jaral ngir ñu aar la, nekkal la fépp. Waaye tamit, ngir ñu dёgёral seen taxawaay ci làng gi (parti). Moo tax, mu bari lool lu nuy gis ku génn teg ay kàddu yu ñagas ci kenn ku féete ci genn làng, keneen jóg tontu ko. Ndax kat, ku ёmb sa sànqal, ёmb sa kersa. Te, lafañ sax nag, boroomi mbaam lay àndal. Waaye, bu dee ñi nekk ci làngug politig gi askan wee leen ñor, jarul ñu ciy noonoo. Donte ne sax, ñu bari ci ñoom dañoo jàpp ne politig moom noonoo la. Li koy firndéel mooy ne saa-senegaal yu bari dañuy foog ni kujje moom noonoo la. Déedéet, kujje moom ñàkk a bokk gis-gis la rekk walla péete. Donte ne sax, réerewun ne ku sa wujj sëlëm doo set. Wànte, mёn nañ ko rafetal, ba kenn du teg ay kàddu yu ñagas ci moroomam. Loolu kese mooy pexe ngir taafar si wàññeeku ci réew mi. Te, yoon tamit yamale ñépp ba ñi fare ci kujje gi bañ a jàpp ni dafa jeng. Bañ a def liñ naan làq doom, dóor doom. Ku jalgati mu teg la ci yoon bañ ci seet dara.
Weeru màrs wii weesu, Senegaal tàngoon na jipp ! Gannaaw ba alkaati yeek sàndarm yi jëlijee Usmaan Sonko ngir jébbal ko Yoon, daanaka waa Ndakaaru yépp, waa Senegaal yépp sax, rawatina ndaw ñi, dañoo jóg nekk benn say, ne : Du fi ame ! Keroog ak fan ya ca topp, jàppante bi metti woon na. Waa Nguur gi ne duñu bàyyi, gune yi gën leen a dëgër fi ñu jàpp. Noonu la fi fukki bakkan ak ñett rotee. Ñoom ñépp di ay waxambaane yu tollu ci seen diggu ndaw.
Ndax fu bakkan di rot, mat na di fa tudd yàqute yu dul jeex ci alal ? Ãxakañ ! Waaye, xel demul ci di leen méngale. Li nu soxal fii, mooy seetlu ni, li ëpp ci lu yàqu, nekkul ay alali doomi réew mi donte ñàkku ci. Waaye ay moomeelu doxandéem lañu, diy Tubaab yu sanc seen i këri-koom ci dëkk bi, ba tax ñu aakimoo daanaka koomu réew mépp. Këri koom yu mel ne Total, Auchan, Senac, añs. Loolu di nu fàttali bàkku yenn ndaw yiy xeex ngir Senegaal moom dëgg boppam : France Dégage ! (Farãs jóge fi !). Muy lu mat a jàngat ndax day wone ni, ndaw ñaa ngi ci tànki seen i mag yi fi nekkoon doon bañ nooteelu doxandéem bi. Te xaley tey yii, mel na ne ñoo gën a farlooti ci farata jooju.
Loolu lépp a taxoon Nguur gi dellu gannaaw, yolamal loxoom, bàyyi Sonko mu ñibbi. Guléet, ca ba muy ne ci jal bi, Persidaŋ Maki Sàll gis lu ko jaaxal, ëpp ko loxo ba tax mu walluji, ñaan xalifa yi ñu dugal seen loxo ci mbir mi, ba noppi nangul leen lépp lu ñu ko laajoon ngir indi jàmm. Mu mujje jél kàddu gi ñépp doon xaar, wax ak réew mi, ci anam yu ko kenn masul woon a gis : yëramtu, dige, ñaan njekk, woote juboo ak bennoo. Kujje gi ñoom it, wormaal kilifay diine ji, jóg ni kenn du dox i tànki jàmm bàyyi leen ginnaaw. Waxtu ya jiitu kàllaamay Maki yi, Usmaan Sonko jëkkoon na jël kàddu, wax waxi jàmm, waaye it teg ay sàrt yu leer yu Nguur gi war a jaar, ci gis-gisam, ba mën dalal réew mi.
Moo tax it, askanu Senegaal dina santati Sëriñ si. Ñoom ñi nga xam ne, daanaka, réew mépp a ngi doon xaar seen kàddu, ba nit ñi demee ba jàq. Ki ci gënoon a ràññeeku doon nag Sëriñ Muntaqaa Basiiru Mbàkke. Moom mi doxoon diggante Njiitu Réew mi ak kujje gi. Ñépp déggal ko, jàmm dellusi ci dëkk bi. Muy firndeelati solos sëriñ si ci nekkinu askanu Senegaal, te muy luy màndargaal Senegaal (te di dëggal lan ca jotoon a bind ci ginnaaw, ci sunub bataaxal bu nu duppe woon : Sëriñ seek a bari doole !).
Waaye, ba lépp nee tekk, lépp sedd, waa Nguur gi mel ne du ñoom : ña laqatu woon ñépp génnaat di mbéléléli ci rajo yeek tele yi. Maki woote ndaje, wax ak guney pàrteem, di gaaruwaaleek a xupp kujje gi : Li fi amoon, du fi amati !. Mel ne, tey la Waalo gën a aay.
Teguñu ci juróomi weer, Persidaŋ Maki woo Ndawi Réew mi, wotelu sàrt yu yees yuy rëbb mbéeféer yi, ci ni ñu ko waxe.  Mu nel ne nag, dañuy taafantoo jiyaadis yi, ndax ku seet ba ca biir xam ni, ñi ñuy rëbb dëgg, du ñeneen ñu dul waa kujje gi ! Noonu boog, la ko ñu bare jàngate, ay boroom xam-xam yuy jàngale ci iniwérsite yi, waa kujje gi ci seen bopp, ba ci Usmaan Sonko mii jagleel xew woowu ay kàddu yu am a am solo. Du caagéen ne, danuy tëkkale Usmaan Sonko ak ay kàngami Afrig yu mag yu fi nekkoon. Waaye nag, neexul ba neexul, ngóor si, ni mu waxe keroog jooju, gëj na fee am (jóge ciy way-pólitig), ca jamonoy Séex Anta Jóob walla Tomaas Saŋkara. Ne jàkk waa Tugal, tudd seen tur, xamal leen ne lu bon te yées ci Afrig, ñoom a, walla boog seen loxoo ngi ci. Ba noppi di leen digal ñu teggi seen loxo ci kaw Afrig te abal nu !
Sàrt yu bees yii nag, li ci doy waar mooy ne, ëpp nañu téeméeri ponk, te sunuy Ndawi Réew mi, ciy anam yu jamp la leen ko gornamaŋ bi jébbal, ñu war koo jàngat itam ci diir bu gàtt (benn ba ñaari ayu-bés). Moone, ñoom ci seen bopp, ci bataaxalu Commission des Lois, di kurél gi ñu jagleel liggéeyu caytu sàrti Yoon yi, ñu ngiy xamle ni :
Code Pénal bi ak Code de procédure Pénale bi (ñaari téere yooyu ñu leen di woteloo) soo leen joxoon ñu seen xel màcc ci mbiru Yoon sax, dinañu am i jafe-jafe ndax dañoo naqaree jàng, kenn mënul a xam dëgg lu ñu wund ; waxatumaak nun Ndawi Réew mi nga xam ni, dara lañu amul ci xam-xamu Yoon.
Waaw, ñii de, ñu xam loolu ba noppi, bind ko ba mu leer ci seen bataaxal, ñoo walbatiku wote sàrt yooyee, te naan nu: ‘Sàrt yii baax nañu ci askan wi’! Ku leen di déglu ba di leen gëm ?
Maki moom, booba, mu ngiy wër réew mi, dëkkoo dëkk, di nemmeekuji koomu gox-goxaan yi. Ci li mu lay, ndax ñu bare weddil nañu ko loolu, jàpp ne ay yëngug pólitig doŋŋ lay doxal noonu. Lum ci mënti doon, li yéeme ci mbir mi, mooy nit ñu baree bare yi muy dajale saa su ne, ciy jamanoy koronaawiris bii ! – Am sax ñu ñuy yab ciy woto, péey ba péey, gannaaw ba ñu leen compalee as tuut ciy koppar -. Dëgg la, ba mu noppee ciy doxontoom yooyu, xelam dellusi na, ba tax muy digle ñu bàyyi mbooloo yu tàkku yi ñuy woo ci xew yi. Xéy-na ndax Covid 19 day moytu ay xewi Persidaŋ Maki Sàll ? Bugaan Géy Dani moom, faalewul waxi Maki yooyee, ndax moom it sol nay dàllam di doxal li mu tudde Tibbi Tànki Maki. Di wër réew mi, fu Maki jaaroon mu jaar fa, lu Maki waxoon, mu weddi ko ba mu set wecc ! Nit ñu baree bari di ko topp. Usmaan Sonko, moom it, ne kenn du dem mu des, daldi jëlaat Nemmeeku Tuur yi mu nu tàmmaloon. Wuudey Medina yi de, ñoom, duñ ko réccu ndax seen i njaay yi mu leen fexeel ba ñu jar, ci kaw dimmali liggéeykati Senegaal yi.
Senegaal nag, wax ko te dee, day réew mu doy waar ! Ndax kat, jamono jii koronaa bi gën a lëmbe àddina si, rawatina ci miim réew, la nit ñi mel ne ñu raatukaan ! Ku la gën a ñeme mbas mi, nga ni kii la ! Mu mel ne, nit ñi dañoo dem ba ës, walla book ñu tul (tul bu wuteek ñakku yi fi lamb ba dee !) ba tax koronaa bi du leen mënal tus ! Te kenn rawu ci way-pólitig yi.
Waaye kenn du nettali doxantuy Maki Sàll yooyu te doo yëy yàbbi ci mbiru nervis yi, maanaam dóorkat yi ! Ñépp gisoon nañ fi ne, ci xew-xewi màrs yi, ay sàmbaabóoy yu gànnaayoo seen i yat, walla ay jaasi, ñoo doon daw ci tali yi di rëbb xale yi doon ñaxtu, di leen jàpp, di leen dóor, dóor yu metti. Loolu lépp nag, doon ame ci kanamu takk-der yi, mu mel ne sax, ñoo àndoon ci seen liggéey boobu ! Dóorkat yooyee ñoo feeñaat ci doxantu Maki yi. Ñu neeti ci seen mënin, di jàpp, di dóor gone yiy ñaxtu walla sax ku ñu gis rekk nga sol mbaa nga takk lu xonq ! Dëgg la, seen kilifa moo fi newoon, lu yàggul dara, moom lu xonq du ko gis ! Waaye ku taxaw seetlu dinga gis ni, ba Persidaŋ duggee Tuuba, dóorkat yi dañu ni mes ! Kenn gisul, kenn yëgul. Moo tax it, gune yi xaaruñu ku leen woo : takk seen i sagar yu xonq coyy, di yuuxu, di sànni suuf, ñenn ñi sax di yuuxu turu… Usmaan Sonko ! Dóorkat yi daal (walla seen kilifa ?) ñemewuñu Boroom Tuuba ! Lu mu ci mënti doon, gannaaw takk-der yi, ay dóorkat, fenn lañ leen soxlawul. Te réewum Yoon sax, daa mënut a ànd ak li nu mel. Maki nag, war naa seetaat boppam !
Ayu-bés gii ñu génn nag, Persidaŋ wooti na Ndawi Réew mi, ñu wotelati ko ay sàrt yu bees yu jëm ciy doxalinu wote yi. Fii tam, lu yéeme feeñ na fi : lu bare ci déggoo yi amoon ca Dialogue National ba (Jataayu Waxtaanekaayu mbiri Réew mi), walla ponk yu ñu yaakaaroon ne Persidaŋ dina ci jël ndogal, dañu leen teggi teg fale ! Xeli nit ñi gënatee teey ci mbirum ñetteelu màndaa bi ñuy ruumandaat booba ba léegi, di wax naan, mu ngi ci xelu Maki. Te loolu lépp fekk na mu soppi, ni mu ko neexe, tëralinu gox-goxaan yi ci Ndakaaru, te tagguwu ci kenn ! Waaye li ci kanam rawul i gët.
Fii ñu toll nii nag, yenn xel yaa ngiy ñaaw, yeneen yaa ngiy nàcc. Lii lépp ciy xew-xew yu baree nii, ame ci diir bu gàtt ; xew wu la ci gën a metti walla gën laa lëj, nga ne bii la. Mbaa réewum Senegaal dina ko mën a dëkku ? Mbaa du ñaareelu weeru màrs daf fe nar a am ? Li gune yiy woowe 2e vague, maanaam ñaareelu sóobu ciy ay ? Dëkk bu yëngu bii, nu fiy jàmm dellusee, sax fi dakk ? Te muy jàmm ju lalu ci dëgg ?
Wax jaa ngi noonu. Nun waa Senegaal nag, ndax warunoo seetaat sunu bopp ? Ndax kat, fu fen di mën dëgg, fu kàdduy worook i jëf, taxawal fa luy jëm kër du yomb ! Rawatina réew moo xam ne, Nguur gi, jay-doole rekk la xam te di ko doxaale bu baax. Fàww kon, ñi bokk gis-gis te gëm seen bopp, gëm demokaraasi te féeteek askan wi, booloo, takku tey xàccandoo di dóorandoo, su nu bëggee tekki buumu-njaam gii nu tënk ba léegi.
La deuxième session des cours d’alphabétisation en wolof aura lieu du samedi 5 juin 2021 au samedi 26 juin 2021 inclus. Prévus en présentiel à l’IFAN Cheikh Anta Diop et à l’EBAD, ces cours intensifs seront d’une durée de  quatre heures, de 10h à 14h,
Par ailleurs, des cours sont proposés en ligne tous les mercredis du 09 Juin au 14 Juillet 2021 inclus, de 16h à 17h30.
Cette formation gratuite est ouverte à toute personne désireuse d’améliorer son niveau d’écriture et de lecture en wolof.
Les personnes intéressées peuvent contacter l’équipe enseignante aux numéros et e-mails ci-
dessous. Contact Tel : +221 77 631 63 47, +221 70 970 41 15, +221 77 453 64 63
Muumaa di li mu fésal ci li xew ci réew mi.
Ana lu waral faleesoon ko kon ci boppu réew mi?
Cëram de moone du fésalug yàccaaral ci jafe-jafey réew mi.
Ku nee ngi naan: moo ana njiitu réew mi?
Yëngu-yëngu yiy jolli, mu ne selaw ni armeeli réew mi.
Sàggan de weesuwul giig cell ci  li xew ci réew mi.
Amaana day xaar bakkan yu bari rot ci mbeddi réew mi.
Lilee di li jaaxal képp kuy gor tey doomu réew mi.
Lëkkaloo doonuw say de jot na ngir xeex jële fi nooteel giy daw ci réew mi.
Sama maam daan na wax ni maamam dund na téeméeri at ak ñaar-fukk yu ànd ak wér ak wérle. Ndax magal terewu ko woon a dox ay soxlaam, taxul woon bët yi lëndëm walla ay cëram bañ. Li ëpp solo moo di ne ba bi muy wuyji Boroomam, naaxul. Ku tuuti la woon tamit, maanaam amul woon yaram.
Waaw, ndax jotul tey nu amal taxaw–seetlu ba xam lu tax sunuy maam mënoon a dund lu yàgge noonu te kenn daawu leen weer ak a weri ? Lu yéeme la ndax fi mu ne nii, juróom-fukki at rekk soo ko amee daldi jàpp ni mag ñëw na. Dañ nuy faral di gëmloo yit ne li ëpp ci feebar yi nuy dab, ci sunuy maam lañ leen donne.
Moone de, ñoom dund nañu ba dund sàppi leen ñu wàcc liggéey ci jàmm te seen i jàmbat mësul bari ci xeetu feebar yi ñu xam léegi ci àddina si. Mooy yi boroom xam-xam yi tudde feebari xay, lu ci mel ni taasyoŋ, feebaru suukar ñu gën koo xam ci jabet, mbuxuri, feebar yiy jàpp tenqo yi ak yax yi, ba ci kañseer biy lëmbe réew yépp.
Àddinay dox ba léegi dafa mel ni ‘’màggat’’ ak ‘’feebar’’, seen àndandoo dafa dëgër ba mënatuñoo tàqalikoo. Ba ku jëm mag daldi def ci sa xel ni fàww xeetu feebar yooyu dajaloo ci sa biir yaram te bu amee dangay jàpp rekk ni yoon la.
Boroom xam-xam yi gëstu nañu ba xam ni moone de doomu-aadama waroon naa mën a dund téeméeri at ak ñaar-fukk yu ànd ak wér-gi yaram.
Li jar a laajte mooy lii : sunu digganteek sunu maam yooyu, boobaak léegi lan moo fi soppeeku ? Naka lanu mën a donne ci ñoom ay feebar yoo xam ni ñoom mësu ñu koo xam te mësu leen a tëral bay téye seen i cër walla lëndëmal seenum xel ?
Man daal, seet naa ba seet waaye lenn rekk laa gis ni mooy tontu li. Mooy li nu soppi sunu nekkin, soppi sunu lekkin. Ci gàttal, danoo soppi sunu uslu dundin.
Ndax maam ya, seen jëf yépp ak seenug dundin dafa aju woon ci yoonu càkkeef te dëppook moom. Lépp lu ñu daan def amoon na waxtu wuñ ko war a defe : waxtu liggéey, waxtu lekk, waxtu naan, waxtu dal-lu, waxtu wéetal seen Boroom, waxtu saafonteek seen i soxna ak seen njaboot.
Seen lekk ak seen naan da daan yem, te yit daawuñu dugal seen biir lu ñu xamul. Boo seetee sax, moo waraloon ñuy bey di dunde te ku koy def sam xel day dal, ngay liggéey te doo sonal sa yaram. Loolu bokk na ci li leen taxoon a gudd fan te mu ànd ak wér. Ndax jàmmu xel ak jàmmu xol ñoo ëmb bu yaram.
Sunu jamono léegi sii nag, danoo worook yoonu càkkéef. Xamatunu yemale sunu lekk, beyatunu dunde, fonkatunu waxtu yi, sunuy bëgg-bëgg a ëpp sunu kàttan, xel yi dalatuñ, xol yi féexatuñ.
Ñu dem ba boroom xam-xam yi seetlu ni du lekkin wi walla dundin gi keseey sonal nit ñi. Ci seen gis-gis, leneen am na solo te mooy njàqare : bu amulee ay doomi-jàngoro yit, dina tax metit gën a tar.
Kon mënees na jàpp ni xel mu dal ak xol bu féex ñooy li ëpp solo ci àddina te yit, wér-gi yaram dëgg mi ngi aju ci nekkinu nit ki ak lekkam, ci anam bu dëppook yoonu càkkeef gi.
Ñu fas yeeney dollee deηkënte ak di dollee fàtleente.
Ñiη koy jëmële nak ci tomb bi nga xam ne mbooleem liy yiiwu àdduna ak yiiwu àllaaxira ci la ko sunu BOROOM subhaanahu wa tahaalaa dëxëñ. Mbooleem yonant yi mu yónni yépp ci la leen digël ñu teg ci seen tànk. Mbooleem ñi leen topp ñépp yit ci la leen digël ñu teg ci seen tànk. Mooy tomb bi nga xam ne ci la mucc nekk ci àdduna ak ci àllaaxira, ci la texe nekk ci àdduna ak ci àllaaxira, ci la làq ngërëmël sunu Boroom nekk ci àdduna ak ci àllaaxira.
Mooy tomb bi nga xameenteni jaam bu ci tëηku sunu BOROOM dana ko musël ci fitnaay àdduna ak ci àllaaxira, musël ko ci njàqaray àdduna ak ci àllaaxira.
Mooy tomb bi sunu BOROOM deηkóon ñu njëkk ña ak ñu mujj ña ñu tëηku ca.
Mooy tomb bi nga xam ne ku weex gënul ku ñuul, ku ñuul gënul ku weex lu dul ci boobii tomb.
Tomb boobii mooy lan : At-taqwaa, maanaam ragal-Yàlla.
Ragal sunu BOROOM moodi jaam bi fexe bab xolam bépp pas-pas bu sunu BOROOM subhaanahu wa tahaalaa gërëmut mu bañ caa nekk, fexe yit ba aw làmmiñam bépp kàddu bu sunu BOROOM subhaanahu wa tahaalaa gërëmut mu bañ ko caa wax, góorgóorlu bu baax ba ci ay cërëm bépp jëf bu sunu BOROOM subhaanahu wa tahaalaa gërëmut mu bañ ko caa jëf.
Lan mooy pas-pas bu sunu BOROOM subhaanahu wa tahaalaa gërëm ?
Moodi : jaam bi wéetal Boroomam ci fas ci xolam, ta muy dëgg ci moom, ne sunu BOROOM subhaanahu wa tahaalaa Buur bu am la, am gu tàambaleewul fenn ta yemuwul fenn, ta soqikuwul ci lenn it, ta nuróowut ag kenn walla lenn ci jëmmëm, ci jëfëm ak ci melokaanam, ta lépp lu am moo ko amal ci coobareem Subhaanahu wa Tahaalaa.
Bu fasee loolu ci xolam ci digganteem ak Boroomam, am na yit lu ko war ci diggam ak ay moroomam. Ba ca njëkk mooy mu watandiku rëy, ak kañaan ak naw jëf ak jëf bëgg ñu di ko tudd ak ngistal :
Rëy moomii, jaam bi bu xoolee la ko sos ak fa muy mujj rëy xaju fi. Sunu BOROOM subhaanahu wa tahaalaa waxoon na Sëydinaa Muusaa bul jàpp ni yaa gën kenn feek seenóo sa bopp ci biir aljana seen kookee ci biir safara. Rëy it mooy la alagoon ibliis.
Kañaan itam, jaam bi war na di ko moytandiku ndax day lekk jëf ni sawara di lekkee matt, ta mbugëlum aji añaan ci àdduna lay tàmbalee ndax limu bëgg muy dëñug xéewël cib jaam sunu BOROOM du ko def mukk ci ludul coobareem, ndax sunu BOROOM mooy ki ko ko defal. Waxtu wu gisee sunu BOROOM dollikoy xéewël day daaldi dollikook tiit ak njàqare ta duca mën dara. Kon li war jaam bi rekk, moodi lépp lub jaam am mu yeene ko ko ba mu melni moom moo ko am, loolii mooy liy noppal nit ki ci añaan.Naw jëf itam ak jëf bëgg ñu di ko tudd, jaam bi su gisee ni bindul boppam, dees koo amal rekk, xiir ko ci li muy jëf, kon na sant kako amal ta xiir ko ca lamuy jëf, ta sant ko ca.
Ngistal itam jaam bi, waxtu wu tawxiitam mate, sunu BOROOM man nako caa musël. Ndax su boobaa yit day gis ni moom jëful waaye day jottali jëf ja rekk.
Kon loolu mooy li war jaam bi ci digëntéem ak Boroomam, ak ci digëntéem ak ay moroomam.
Jaam bi yit di góorgóorlu bu baax, ba aw làmmiñam du ci yëkkëti benn kàddu bu Sunu BOROOM subhaanahu wa tahaalaa gërëmul.
Mu cay wattandikoo jëw ak rambaaj ak wax lu amut :
Jëw mooy wax ci sa moroomum jaam loo xam ne su ko deggóon du ko gënël. Ta li ci sunu BOROOM subhaanahu wa tahaalaa wax ci téeréem bi war naa tax jaam bune war koo moyandiku : muy nimu ko nuróolée ak lekk meddum nit. Kon bépp jaam boo xam ne bëggoo sa moroomum jaam faatu ñu suul ko ba mu am ñatti (3) fan ngay dagg ay cërëm di sex, war ngay wattandiku kon di tóog fenn di tudd sa moroomum jaam, ci loo xameenteni su ko déggoon du ko gënël.
Jaam bi war nay wattandiku rambaaj. Muy di dox di wax luy yàq digënte ay jaam walla di yàqal ab jaam ci moroomum jaam, loo xam ne manoon na caa am aw yiiw. Jikko la joo xam ne jëmm juko ame du dugg aljana mukk mukk.
Jaam bi war nay wattandiku wax lu amut, ndax loolii ci jikkoy nàfeq la bokk ta nàfeq ci xur wa gënë suufe ca sawara mooy dëkkuwaayam.
Kon jaam bi ni mu wara saηee ab xolam, noonii la wara saηee aw làmmiñam, ñëwit ci cër yi ci des. Muy fexe ba ay gëtëm du ci xool lu sunu BOROOM subhaanahu wa tahaalaa gërëmul, ay noppam noonu mu bañ cee deglu lu sunu BOROOM subhaanahu wa tahaalaa gërëmul, ay loxoom it mu bañ cee jëf lu sunu BOROOM subhaanahu wa tahaalaa gërëmul, biiram it mu bañ caa def lu sunu BOROOM subhaanahu wa tahaalaa gërëmul, pëyëm it noonu mu bañ koo dugël fu sunu BOROOM subhaanahu wa tahaalaa gërëmul.
Nga xam ne mooy saηee xol bi ci lu sunu BOROOM subhaanahu wa tahaalaa gërëmul, saηee làmmiñ wi ci lu sunu BOROOM subhaanahu wa tahaalaa gërëmul, saηee ay cërëm ci lu sunu BOROOM subhaanahu wa tahaalaa gërëmul.
Fexe ba sab xol doo ci ëmbël kenn lu ñaaw, saw làmmiñ doo ci wax kenn lu ñaaw, say cër doo ci jëflante ak kenn lu ñaaw. Li nga bëggël sa bopp nga bëgël ko mbidéef yépp. Di wax ci ñépp lu rafet, di jëflante ak ñépp lu rafet. Loolu mooy melokaan wi nga xam ne moom la sunu BOROOM subhaanahu wa tahaalaa soññ ñépp ci ñu melowoo ko. Mooy melokaan wi nga xamente ni nit ki lu mu bari bari xamxam ta melowoowu ko, mook ki xamut dara ñoo yem. Mooy melokaan wi Yonent bi (sallal Laahu tahaalaa halayhi wa sallam) wax ni : ñi ko ame ñoo gënë yey ci moom, ñuñ mana doon ak fuñu mana nekk. Loolu mooy : At-taqwaa.
Looloo tax it sunu BOROOM ñaax jaam ñépp ñu mel woowii melokaan ngir ñu mënë mucc ci safara mi nga xam ne ay nit ñoo koy xamb ak ay doj, ta sunu BOROOM dëële ko way weddi yi.
Mooy melokann wi sunu BOROOM subhaanahu wa tahaalaa wax ni jaam bu nekk war na koo melowoo, ngir bàyyi xel bis ba nga xam ne benn bakkan du manal moroom ma dara, ta képp ku melowoowutoon woowii melo deesuti nangu ci moom am rammu, deesuti jàpp ci moom ag maandu, deesuti ko dimbëli yit.
Ba tay sunu BOROOM wax ne Al-quraan nekk na waare ñeel way ragal Yàlla yi.
Mu dellu wax ne, moom sunu BOROOM subhaanahu wa tahaalaa : Laysal birru….
Du caageeni ag topp mooy ngeen di jëmële seeni xar-kanam ci peηku wala sowwu.
Waaye ag topp mooy nga gëm sunu BOROOM, wéétël ko ci jëmmëm ak ci jëfëm ak ci melokaanam, ta lépp lu mu dogal ci yaw nga gërëm ko, gëm bis bi mujju ba nga xam ne lépp lum bind muy nit ak jinne ak malaaka, kune mu laaj la lam la santoon na nga ca def, ak gëm amug malaaka yi nga xam ne ay jëmm lañ yu sunu BOROOM bind cig leeram, gëm teere yi, ne ci sunu BOROOM lañ bàyyikoo, jëm ci jaamam yimu tànn, gëm yonant yi ne ndawi sunu ImageBOROOM lañu subhaanahu wa tahaalaa yu mu tànn.
Ngay joxe sa alal ànd ak bëgg nga ko, waaye nga diko joxe ngir jëmmi sunu BOROOM subhaanahu wa tahaalaa. Nga diko jox say jegeñaale, nit ña la jege cig mbokk, ak jirim ñi, ak miskiin ñi, ak doomi yoon.
Jirim mooy ku ay waajuram gaañu ta amagul kattanug fàggu.
Miskiin mooy koo xam ne amul lu ko doy ci dund ak koddaay ak dëkkuwaay.
Doomi-yoon mooy ab tukkikat boo xam ne day tukki tukki bu dagan ta lamu amewoon jeex, nga dimbiliko ci lu ko yeggele famu jëm ak lu ko delloosi famu jogewoon, ngir jëmmi Yàlla. Tukkib lëggéey ngir fàggu loo tëyée sag ragal Yàlla, tukkib jaamu Yàlla la.
Na ngeen sax cig ragal Yàlla ta xam, xam bu wóor ni yeen ñépp dana ñu leen pang ëllëg ngeen jëm ci moom.
Gaa ñi nga xam ne ñu sax cig ragal Yàlla lañu, ñooy waay-gañe ñi ci yiiw ak tawfeex aki xéewël ëllëg yawmal-xiyaam
Sunu BOROOM dana wërsëgël ku ko soob ci ludul benn coono.
Na ngeen sax cig ragal Yàlla ta ngeen xam ne kenn ku nekk ci yeen dana dajeeg Moom ba jàpp ne moom rekk la sunu BOROOM subhaanahu wa tahaalaa bindoon..
Na ngeen sax cig ragal Yàlla ta yewenël seen digënteeg nit ñi.
Na ngeen sax cig ragal Yàlla ta ngeen xam ne sunu BOROOM ku dañ kumpa la, ku xam bépp mbir la, ci lu nëbbu ak ci lu feeñ, ci jamono june, ci waxtu wune ak ci saa sune..
Na ngeen sax cig ragal Yàlla ta ngeen xam ne sunu BOROOM Aji-gis la ci gis gu sax, ci li ngeen di jëf lépp, ci jamono june, ci waxtu wune ak ci saa sune.
Yeen waay-gëm ñi na ngeen sax cig ragal Yàlla, ta ngeen di won gànnaaw lépp lu daganul ci njaay, ndeem way-gëm ngeen. Képp ku tuub, dugg ci lislaam, lépp loo amewoon ci lu daganul na nga tàqalikoo ak moom, rawatina yaw miy aji-gëm.
Mu dellu wax ni na ngeen sax cig ragal Yàlla ta bàyyi xel bés bi nga xam ne danañu laxas, tëdd ci lalum ndee, jëm ci sunu BOROOM, ta sunu BOROOM dinañu fay sunuy pas-pas, sunuy kàddu ak sunuy jëf.
Jëmm ju ne nay ragal Boroomam bi ko bind ta moom ko ta melal ko.
Na ngeen sax cig ragal Yàlla, sunu BOROOM xamal leen li ko soob ci xamxamam bi tàmbaleewul fenn ta yemuwul fenn, ta sunu BOROOM mooy Aji-xam bépp mbir xam gu sax.
Loolu mooy waral ah-lu tasawuuf di jihaad ak seen bakan ngir jikko yi sunu BOROOM subhaanahu wa tahaalaa gërëmut deñ ci seen biir, ndax jikko yooyu ñooy kiiraay bi dox diggënte jaam bi ak xamxamu ladunii (mooy xamxam bi bàyyeekoo ci sunu BOROOM ta du jaar ci jenn jëmm).
Jikko yooyu maanaawoo ni rëy, ngistal, rambaac, jëw, di jëf bëgg ñu di ko tudd, ak yu maanaawoo ni ñoom.
Jaam bi nag bu sellalee ab xolam, sellal aw làmmiñam, sellal ay cërëm, sellal gu sax, sunu BOROOM subhaanahu wa tahaalaa dana ko ca xamal la ko soob.
. . . . . .
Ñeel na gaa yi sax cig ragal Yàlla, fa seen Boroom, itasi wurus ak yuy jamaa ak yuy oor yu taaru taaru gu jéggi dayo. Di daw ca suufu itaas yooyee ay dex, ñuy way sax ca biir kër yooyee, ñeel leen fa ay soxna yu taaru taaru gu jeggi dayo, muy ay soxna yunu laabalit, ay soxna yudul gis baax mukk. Dex yooyee maanaam dexu sàngara la ak dexi lem ak dexi meew ak dexi ndox. Ñuy aji way làq ngërëmël sunu BOROOM subhaanahu wa tahaalaa, làq gu sax. Sunu BOROOM aji gis la, gis gu sax, ci jëfi jaamam yépp.
Na ngeen sax cig ragal Yàlla ta topp ci gànnaaw Yonant bi (sallal Laahu tahaalaa halayhi wa sallam), fu mu teggee tànkam ngeen teg fa seen tànk, ta bëgg ko bëgg gu wér, mu gënël leen seen bopp, seen alal ak seen njaboot.
Naka sama BOROOM mooy ki ma bind, mooy ki leen bind, ta melal leen, ta moom leen, na ngeen sax ci di ko jaamu : lii mooy aw yoon wiy aji-jub.
Li fi nekk, bépp jëmm buy matale wollareem ak Boroomam ak moroomam boole ci sax cig ragal Yàlla, na xam ne sunu BOROOM subhaanahu wa tahaalaa ku bëgg aji-waay-ragal-Yàlla yi la.
Dafa bokk ci aaya boobii li tax mu wàcc, waa ah-lul kitaab ñi nga xam ne seenub yonant daf leena xibaaroon dikkub Yonant bi (sallal Laahu tahaalaa halayhi wa sallam) képp kuko ca gëm ta topp ko, sunu BOROOM ku bëgg aji-waay-ragal-Yàlla yi la.
Gëm Yàlla moodi wéetël sunu BOROOM ci jëmmëm, ci jëfëm ak ci melokaanam, xam ne ku ci wéet la, gëm malaaka yi, gëm yonant yi ak téere yiñu andi, gëm dogal moo xam aw yiiw la wala safaan ba, gëm bis péñc ba, gëm aljana ak safara ak siraat. Jaam bi su gëmee dëgg dëgg ngëm mooy tax sunu BOROOM bëgg ko. Ta mbëggum sunu BOROOM mooy tawféex si jaam bi.
Yeen waay-gëm ñi loolii, na ngeen ragal Yàlla, dëgg-dëgg ragal ko, ndax mooy tax ngeen mucc.
Dëgg-dëgg ragal Yàlla mooy nga jihaad ak sa bakan ba àgg ci sa xol dóotóo ci mana xalaat ludul màggug sunu BOROOM subhaanahu wa tahaalaa ak lu mu gërëm, say kàddu dóotóo ci mana yëkkëti benn kàddu budul bu sunu BOROOM subhaanahu wa tahaalaa gërëm, say cër dóotóo ci mana jëf jenn jëf judul ju sunu BOROOM subhaanahu wa tahaalaa gërëm.
Kon nag Yàlla bu dee dikk mukk, ndare mu nekk ngeen di waay-jébbël seen lépp seen BOROOM subhaanahu wa tahaalaa.
Su ngeen muñee ta sax cig ragal Yalla, pexeem seeni noon du leen lor mukk, ndax suñu BOROOM ku peek la, li seeni noon di jëf ngir mu baña jëmsi ci yeen, ta sunu BOROOM du ko antul mukk.
Na ngeen sax cig ragal Yàlla, ngeen di waay-sant sunu BOROOM subhaanahu wa tahaalaa. Ndax ragal Yàlla mooy tax nit ki ak ngëmëm mënë yokku, ngëmëm su yokkoo mooy tax muy gënë wàkkiirlu ci Boroomam, su wàkkiirloo ci Boroomam, sunu BOROOM subhaanahu wa tahaalaa yoral ko léppëm. Su boobaa ag cant rekk moo cay top.
Na ngeen sax cig ragal Yàlla ndax ngeen di waay-texe, texe gu màgg ta sax.
Na ngeen sax cig ragal Yàlla ngir ngeen mana mucc ci safara mi sunu BOROOM dëël waay-weddi yi.
Na ngeen topp Yalla ak Yonantam ngir sunu BOROOM yërëm leen.
Na ngeen gaaw jëm ci njéggël gu bàyyikoo ci sunu BOROOM subhaanahu wa tahaalaa ak aljana joo xam ni yaatuwaayam yaatoo na ni assamaan yi ak suuf yi, ta sunu BOROOM dëël ko waay-ragal Yalla yi.
Waay-ragal Yalla yi, ñooy gaa ñi nga xam ne dañiy joxe seen alal ci yoonu Yalla, ci jamono ba ñu barilee ak néewlee, ci jamono bañu nekkee ci xat-xat ak yolom-yolom, ci jamono bañu nekkee ci bekkóor ak naataange. Ak gaa ña nga xamente ni danañu nëbb seen mer, di jéggël nit ñi, seetu ñu ci ab jullit ak kudul jullit. Sunu BOROOM ku bëgg aji-waay rafetal seeni pas-pas la, rafetal seeni kàddu, rafetal seeni jëf.
AlXuraanul-Kariim ag leeral gu bir la akug teqale la ñeel dëgg ak neen, ñeel nit ñi, doon it ag njub ñeel aji-waay-sóobu ña, doon it aji-waare ñeel waay ragal Yalla yi.
Mbaax nag mooy jaam boo xam ne melowoo na melokaan yi sunu BOROOM gërëm yépp ci digëntéem ak Boroomam, ak ci digëntéem ak ay wayjuram, ak ci digëntéem ak ay dëkëndóom, ak ci digëntéem ak mbooléem jaam ñépp.
Yeen nit ñépp na ngeen ragal seen BOROOM, maanaam na ngeen feg ci seen xol lépp lu sunu BOROOM subhaanahu wa tahaalaa gërëmut, feg ci seen làmmiñ lépp lu sunu BOROOM subhaanahu wa tahaalaa gërëmut, feg ci seeni cër lépp lu sunu BOROOM subhaanahu wa tahaalaa gërëmut, ñeel seen BOROOM bi leen bind ci benn bakkan muy Aadama. Mu bind ci bakkan boobii soxnaam muy Awa. Mu jële ci ñoom ñaar ay góor ak ay jigéen yu baree bari.
Sunu BOROOM nekk na kuy janoog ñépp ak lépp ak fépp, ci jamono june ak waxtu wune ak saa sune, ta di leen fuglu.
Na ñuy ragal sunu BOROOM subhaanahu wa tahaalaa ci li waay-faatu yi bàyyi gannaaw, tay wax wax ju jub ta noppi.
Su ngeen yewënëlee ci li ngeen weesu ci lépp lu sunu BOROOM subhaanahu wa tahaalaa gërëmut ci pas-pas ak ci kàddu ak ci jëf ta bañati caa dellu, sunu BOROOM nekk na jégglaakoon ci képp ku yewënël ci limu weesu, ta fas yeene bañati caa dellu.
Denkk naa gaa ña nga xam ne ab téere dikkaloon na leen, ta bàyyikoo ci samay ndaw, njëkk yeen, ak yeen tamit lima leen denkk, benn denkaane bi rekk la : mooy sax cig ragal Yalla.
Na ngeen di dimbalante ci seeni xam-xam, ak ci seeni alal, ak ci seeni kàddu, ak ci seeni jëf, ak cig ragal Yalla. Ta ngeen di baña dimbalante ci jëfu ñaawtéef, ak pas-pasu ñaawtéef, ak kàdduy ñaawtéef, tay baña dimbalante cig noonoo ci diggënte yi. Ta ngeen sax cig ragal Yalla ta xam ne sunu BOROOM subhaanahu wa tahaalaa ku tar mbugël la ci waay-tooñ yi.
Na ngeen sax cig ragal Yalla. Sunu BOROOM kat Aji-xam la, xam gu sax, ci lépp lu nit ëmb ci dënnëm ta di ko nëbb, ci suba yi ak ci ngoon yi, ci waxtu wune, ci jamono june ak ci saa sune.
Na ngeen sax cig ragal Yalla, sunu BOROOM mooy wéeruwaayu waay-gëm ñi.
Sunu BOROOM subhaanahu wa tahaalaa, waay-sax cig ragal Yalla yi rekk lay nangul seeni pas-pas ak seeni kàddu ak seeni jëf.
Yeen waay-gëm ñi na ngeen sax cig ragal Yalla, ta sàkku wasiila wu ngeen doxale séen diggënte ag moom.
Wasiila moomii day laaj ag leeral : man naa nekk jëmm ju bokk ci jëmm yi sunu BOROOM subhaanahu wa tahaalaa tànn, def ci moom leeram ak yërmandeem ak njeggëlëm ak tawféexëm ak barkéem : mooy yonant yi ak kummalul awliyaa-u yi.
Sunu BOROOM bula defalee tàwféex, nga dajeeg ñoom, nga jox sa bopp sa BOROOM ta jaarale ko ci ñoom, mooy li sunu BOROOM waxoon yonant bi.
Soo dajewut ag jëmm yu melni jëmm yooyii, nga topp ci seeni jeexit : tëηku ca AlXuraan ak sunna, baña ëppël baña sàggan niko mawlaanaa Cheikh Ahmadou Bamba waxe ci téeréem biñuy wax  masaalikul jinaan . Kon wasiila man naa nekk jëmm, man naa nekk jëf.
Ta ngeen di jihaat ci yoonam wi ci seeni bakkan ak ci seeni jëf bu ko laajee, ndax ngeen texe.
Na ngeen sax cig ragal Yalla ndeem nekk ngeen di waay-gëm.
Loolu li ko waral mooy ñi nga xam ni duñu ay jullit ta di ηàññ diine ji ak di ci jëf luy yàq, benn jullit warul leen a jàppe ay xarit, waaye koo xam ne du jullit man nañuy maslaa ak moom.
Kon nit ki su gëmee Yalla, dëgg dëggi ngëm, waruta jàppee noonu lislaam yi ay xarit.
Ahlul kitaab  gëm nañu Yalla subhaanahu wa tahaalaa, gëm Yonant Yalla bi (sallal Laahu tahaalaa halayhi wa sallam), gëm AlXuraan bi mu wàcce ci moom, jëfe ay ndigëlëm, teet ay tereem, kon sunu BOROOM jéggël leen seen ñaawtéef yépp, tàbbal leen ci aljana ja nga xam ne xéewël la gu mat ta sax.
Na ngeen sax cig ragal Yalla mi nga xam ne dees na leen pang ëlëg jëmële leen ci moom.
Na ngeen ragal Yalla ci mboléem seeni mbir, ta ngeen deglu ci ay ndigëlëm ta topp ko, sunu BOROOM du gindi nit ñay waay-gennug-topp.
Dundug adduna nekkut lu dul la ca not : am po, ay bànneex ak naqar.
Kon kërug-ëllëg mooy kër gi dul gent mukk, ànd ak bànneex bu dul gent mukk, moo gën ñeel ña nga xam ne ñu ko bàyyiwoon xel lañu ci saηe seenub xol ci lépp lu sunu BOROOM subhaanahu wa tahaalaa gërëmut, saηe seenub làmmiñ ci lépp lu sunu BOROOM subhaanahu wa tahaalaa gërëmut, saηe seeni cër ci lépp lu sunu BOROOM subhaanahu wa tahaalaa gërëmut, ta saxoon ca.
Na ngeen xupp ta fàttali, ci bis bi nekk ci kanam tay ñëw, gaa ña nga xam ne danañu ragal seen bàmmeel fett, ñu genn ca, dox jëm ci bis boobee, ànd ak njàqare ak tiis, di wuyyu wooteeb sunu BOROOM bu ñu sañuta baña wuyyu, te amut kenn ci ku ñu mana wéeru ku dul sunu BOROOM, amut kenn ku leen ca mënë xettali ku dul sunu BOROOM. Ndax ñoom ñu tëηku cig ragal Yalla, ci saηe seenub xol ci lépp lu sunu BOROOM subhaanahu wa tahaalaa gërëmut, saηe seenub làmmiñ ci lépp lu sunu BOROOM subhaanahu wa tahaalaa gërëmut, saηe seeni cër ci lépp lu sunu BOROOM subhaanahu wa tahaalaa gërëmut.
Na ngeen di taxawal julliy juróom (5) ta ànd akug teewlu màggug sunu BOROOM bi ak kawewaayam ak sellaayam, ta ngeen ragal ko. Ta mooy tëηku ciy ndigëlëm teet ay tereem, ta lumu dogal ci yeen ngeen gërëm loolee. Ta boole ci rafetal seen digënte ak jaam ñi, ta kenn ku nekk ci yeen bàyyi xel ni ëllëg dees nako pang, jëmëleko ci moom.
Koddaayal ragal Yalla moo gën adduna ak li ci biiram, mooy pas-pas bu sell ak kàddu yu sell ak jëf yu sell ; waaye sunu BOROOM moo koy jagleel ku ko soob ci jaamam yi.
Gox bu mu mana doon, su fekkoonte ni tëηku nañu cig ragal Yalla gu mat sëkk, sax ca la leen sunu BOROOM subhaanahu wa tahaalaa digël, teet lamu leen tere, ta lu mu dogal ci ñoom ñu gërëm loolee, gànnaaw ba ñu ko gëmée, da na leen ubbil ay barke ci assamaan yi ak ci suuf si. Waaye bi ñu yeggee ci ñàkka rafetal seen digënte ak seen BOROOM ak ci seen diggënte ak seen moroom, ci la leen sunu BOROOM subhaanahu wa tahaalaa tegge lañu foogutoon ba mukk ci ay musiba aki balaa, ta du leen teggeeku mukk it, feeg delluwu ñu ci ag raggal Yalla.
Muusaa waxoon na ay nitam dimblikoo leen sunu BOROOM subhaanahu wa tahaalaa, ta ngeen muñ, ta xam ni suuf si sunu BOROOM danako donnloo ku ko soob walla ñu ko soob ci ay jaamam. Muj gu rafet ñeel na waay-ragal Yàlla yi.
Sama yërmaande daj na ñépp, waaye nag danaa ko jagleel ñeel ña nga xam ne ñu sax cig ragal Yalla lañu ak maandu ak rafetal, tay genne asaka ci seen alal su ca waree. Ñuy gaa ñuy gëm lañu samay kaawtéef yu may feeñal ci samay jaam.
Ñi nga xam ne dañoo sax cig ragal Yalla, waxtu wu seytaane tàbbalee ci seen xol ittey moy, dañuy daaldi dellóosi seen xel, xam ni yool buy sax ba fàww moo gën mbugël bu dul dëñ ba mukk.
Ci misaal rekk, dafa am waxambaane bu taqoo ak jàkka. Ab soxna diko woo, bëgg koo tàbbal ci biir kërëm, dëñul diko man manee ba diko bëggë dugël ci biir néegëm, mu fàttaliku diisug aaya bii daaldi xëm. Ba mu ximmlikóo mu diko man maneewaat, mu fàttalikuwaat diisug aaya bi, ci la daaldi faatu.
Na ngeen sax cig ragal sunu BOROOM subhaanahu wa tahaalaa, ta ngeen di yewënël seeni digënte. Moodi kune lamu bëggël boppam mu bëggël ko moroomam, digënte bu ñagas itam ngeen dox ca wax ca kàdduy yiw ngir diggënte ba defaru.
Na ngeen sax cig ragal Yalla ta topp yonantam bi, ta ngeen tek seen tànk ci limu leen digël ta teet limu leen tere su ngeen nekkee di way gëm, ndax loolu moodi màndargam gëm.
Dees na amal màggalu Tuubaa ci 6i fan ci weeru oktoobar. Ginnaaw bi ndigal li  wàccee, Serin Muntaxaa Basiir Mbàkke ci kaddu Seriñ Bas Abdul Xaadr moo ngi xamal mbokku taalibe yi ni, donte ci jamonoy mbas lanu nekk Màggal gi fokk mu am. Ndax bés boobu (18i safar), ci la boroom Tuubaa demoon liggéeyal boroomam ba am lii tey. Moo ngi xamal mbooleem taalibe yi, ni, dina am ag coppite gu jëm ci ay matuwaay ngir xeex doomu-jàngoro jii di koronaawiris, ñu mën cee lim:
Di ñaax mbokk i taalibe yi ñu jënd lu tollu ci 5i alfunniy mask.
Ngir nu moytu dajaloo bi, xew-xew yi ñu daan amal ci bésub màggal gi dina ñu ko jaarale ci jumtukaayu xarala yi ngir ñépp mën cee jot.
Lu tollu ci 5i téeméeri ndaw dinañ nekk ci péggu jumaa ji ngir xool ndax taalibe yi wormaal nañ dogal yi.
Dinañ dakkal itam njaay mi ci wetu jumaa ji ba noppi taxawal 150i dispañseer ci Tuubaa ak li ko wër.
2 Bridgette Kasuka, citée par Said Bouamama, Manuel stratégique de l’Afrique, p.71, Tome 2
Nu des ak yéen ci réewum Itali ba tey. Tey nag, xibaar yi nu leen di jottali xaw nañoo wute ak yi ngeen di faral a dégg. Nde kenn réerewul mbir ne sunu xibaar bi mujj mu ngi ajuwoon ci nekkinu doxandéem yi, rawatina ci doomi-Afrig yi dëkk ci miim réew. Sunu yéene tey mooy waxtaan ak yéen ci làngu politigu Itali. Waaw, juumu leen de, làngu politigu Itali ngeen jàng. Du ñàkk sax ngeen naan ci seen xel : Waaw ! Baay ak Stefano ñoom, lu ñu xewle nii ? Luy sunu yoon ci politigu Itali ? Waaye delloosileen seen sago nde léegi ngeen xam lu tax nu war cee yéy yàbbi !
Dafa fekk rekk ne am nay coppite yu am solo yuñ tàmbalee seetlu ci géewu politigu réew mi te ba fu yëf yiy mujje sunuy mbokk duñu ci mucc.
Ren, atum joŋante la naroon a doon ndax fan yee nu génn, jawriñbi ñu dénk mbiru biir réew mi dafa jékki-jékki rekk ne dafay tekki ndomboy-tànku Konte mi doon njiitum Itali, ginnaaw dara doxatul ci dëkk bi. Ci noonu, wutaakon yi duggaat ci làng gi. Ku nekk ci ñoom di xëcc jëmale fi nga yaakaare mbooloo bésu wote ba. Salwini ne moom it kenn du dem muy des. Ci la daldi samp ndëndam, tàmbalee wër Itali ngir dajeek nit ñi ba xiir leen ci ñu sànnil ko kàrt ëllëg. Fépp la dem, nag, rawatina dëkki tefes yi, moo xam bëj-saalum walla  bëj-gànnaar, di ratatati rekk, di yakk wàlliyaansi yi lu mel ni xeme. Yemul foofu de, nde nee na bés bu jotee ci réew mi dina indiy coppite yu bare ci doxalinu nguur gi.
Waaye waa kujje gi newuñu yàcc di ko seetaan, dañu ne mukk du ci dal, wote du fi am tey, du fi am ëllëg. Li leen gënal mooy ñu seet naka lees taxawale geneen nguur guy yittewoo génne Itali ci jafe-jafe yi mu nekke.
Te sax, nag, Salwini naam am na ñu ko bëgg waaye du ñépp. Ndax am nay Italyeŋ yu ko doon teerooy nen yu nëb mbaa ndox ci mitiŋ yi mu daan amal, teg ci di ko diiŋat. Loolu, ku dugg Youtube dinga fa gis ay widewo yu bare yu koy firndeel. Moo waral ngóor soosu, Salwini, furu-faraam dem, mu dellu ginnaaw ne teg na waxu wote jooju ci suuf. Te bu loolu weesoo, kenn ci ñi mu àndal ŋànk nguur ngi tey wὀoluwu ko. Ndax ak li coow liy bare yépp, lenn rekk a yitteel Salwini te mooy jot ci réew mi. Ñi xam saa-waay yépp nee ñu njiiteef doŋŋ ako soxal, du leneen.
Waaye fii Itali la, wax jee fi nekk rekk waaye doful, jinne jàppu ko, moo gën a xam ne jot ci réew mi du yombe noonu.
Bu wote amoon itam, du raw ñépp ba tax koo nekk buuru Itali di Buur di Bummi, lu ko neex mu def.
Rax-ci-dolli, li fi xewoon ci 14elu  fan bii weesu ci weeru Ut yee na ñu bare. Loolu lan la ? Xanaa gaal gu tudd Open Arms, yab 147i  doxandéem yu jòge Libi, moo def fukki fan ak juróom ci géej giy xaar ñu may ko mu dugg Làmpedusaa. Li ko waraloon moo doon ab sàrt bu Salwini xaatim, di tere ku wallu doxandéem yi, wàcce leen ci dëkk bi. Bu dul woon li  TAR – kërug-àttekaay gu mag – weddi Salwini, taxawal ab sémbu bu wuteek sàrtam boobu, sàllaaw leneen lees wax tey ci 147 doxandéem yooyu, musiba mu ne mënoon naa dal ci seen kow.
Jamono jii nu tollu temm bari na lu ñu seetlu ci miim réew, ñeel tele yi. Waaye li ci gën a ràññeeku mooy séri yu bari yi ñuy dawal.
Lu sabab lu ni mel nag mën nañu wax ne ciy ñaxtu la jὀge. Nde, ay at ci ginnaaw, liñ daan faral di gis moo doon séri tubaab yi. Loolu am na ñu mu neexul woon ba ñuy xultu naan yooyu séri dëppoowul ak dundinu doomi réew yi, du ci seen aada, du ci seen cosaan. Ñeneen ñi naan waaw, nun sax, lan moo nu tee fent ay séri yu dëppoo ak sunu nekkin ?
Amaana xeex boobu moo jur coppite yi am tey. Ba tax na séri yi takkarnaase nañu lool. Yi ci gën a ràññeeku nag ñooy : Pod et Marichou, Mbetteel, Maitresse d’un homme marié, Idoleak  Golden.
Naam lu rafet la ndax xaalis bu bari bi ñu daan def ci séri yi ñuy jéggaani ji am na fu mu xaj. Nde am na ñu xalaat ni dërëm bi des ci gaal gi bokk na ci liy suqali am réew. Ci misaal, Marὀodi tv, Oke Afrika añs ay bérébu liggéeyukaay lañ yoo xam ne ci jumtukaayu xarala yu yees lañu bokk te ñooy amal séri yi. Rax-ci dolli day tax ndaw ñi amul liggéey am fu ñuy dàqe seen wërsëg. Yemuñu ci loolu ndax it kër gu ci mel ni waa  A+  day jënd séri yi di leen teg. Am na sax ñu jàpp ni jëmmal gi ñuy jëmmal séri yi dina tax nit ku ñuul gën a xam boppam.
Waaye ñépp bokkuñu gis-gis. Mu mel ni rekk daa am lu ñuulal soow mi. Waaw ! Ndax am na ñu leen di ŋàññ. Li ñu doon daw fee ba tax nit ñi daan ñaxtu, moom la nuy tàmbalee gis ci sunu séri tey yi. Ñenn ci seetaankat yi jàpp ni bu weesoo Mbetteelak  Idole,benn séri méngoowul ak jikko yi waa réew mi miin. Seetlu bii nag ci Pod et Marichouak ci Maîtresse d’un homme mariéla gën a fése. Ñaari séri yooyu bari na ñu leen rafetluwul. Lu ñu ciy gën a ñaawlu mooy yenn jataay ak yenn kàddu yi tegginewul benn yoon. Waajur yi nag nee nañ lu ni mel day yàq gone. Li ëpp ci li ñuy wone dundinu nasaraan yi la gën a jege niki jigéen ju dëkk moom kese te amul boroom-kër ak yu ni mel. Walla bu dee am na sax ñi ko fiy dund, bariwuñu. Bu ñu wonee Afrig daal, ci colin mbaa ci làkk yi la yem. Wàllum jikko moom boolewuñu ko ci. Ci lu leen di suuxal rekk lañu nekk moo xam ñu xam ko walla déet. Mu mel ni rekk li ñuy bëgg a wone ak liy feeñ dañoo safaanoo. Lii taxoon na sax ba waa Jamra di kurél giy sàmm jikko yu rafet yi ak li méngook diine fésaloon seen mer ba ni woon dañuy yóbbu waa Maîtresse d’un homme mariéci yoon ginnaaw ba ñu amalewoon 11elu  jataay ba te Mareem di ab way-jëmmal ci séri bi kàddoo woon ni :  sama lii maa ko moom te ku ma neex laa koy jox . Waaye de, boobu pelent mujjul fenn ndax waa CNRA di kurél gi war a saytu mboolem lu aju ci wàll woowu, daanaka àndu ci woon. Moo tax it diir lañu ci teg ñu amalaat lu ni weŋŋ ca 34elujataay ba. Altine 28elu fan ci weeru me waa Jamra wutaleeti CNRA ngir ñaxtooti ne lii kat day niiru kὀkkali. Kurél gi mujjee jël ay dogal jëmale leen ci kër gii di 2STV ngir ñu xoolaat  waxtu wi ñuy teg séri bi mbaa ñu dagg yenn jataay yi. Teg ci dànkaafu waa Marodi tv. Ne lu ko moy diñañ leen sàkkal pexe.
Lii war naa tax ñiy amal séri gënatee bàyyi xel ci aadaak cosaanu réew mi te bañ a roy doxalinu nasaraan yi. Ndax toppandoo ay doxandéem amalul réew mi njariñ.
Bésu 21 fan ci weeru fewrie at mu jot, moom la kurél giy toppatoo caada, njàng ak xamtéef (UNESCO) te féetoo ci mbotaayu xeet yi, jagleel làkki ndey, maanaam làkk wi nga xam ne moom la nit ku nekk nàmp. Loolu bi ko UNESCO dooree ak léegi ëpp na 10 at. Li waral bés bi mooy yee nit ñi, artu leen, soññ leen ci solo su jéggi dayo si làkki ndey yi am ci fànnu yokkute yépp. Rawatina ci réewi Afrig yi nga xam ne daanaka, ya ca ëpp ba ñu tàbbee ci kolonisation ba téy jii ñu moomee seen bopp, dañoo xeeb seen làkk yi ñu nàmp. Réew yi gën a bari Afrig, Senegaal waxi noppi, seen làkk sedduñuleen daanaka benn cër bu takku. Kenn du leen jàng mbaa di leen jàngale ci lekool yi, kenn du leen jëfandikoo  ci béreb yiy nguur yi di nas ak a nocce ak feneen ak feneen… Dañu leen a soofal, fóoyóoyal leen. Te fekk nag, loolu sax naka jekk moo waral ag fàttali gu ni mel, amul wenn askan wu mën a am tawféex, yokkute ak jëm ca kanam ci wàllu politig, koom-koom, njàng ak leneen te dumooyu say làkk. Bind nañu ko lu bare, indi nañu it firnde yiy wone ne réewi tubaab yi seen bopp ñuy roy ci lu nekk, laata ñu doon génn cig lëndëmtu, dañoo mujj a dekkil seen làkk. Loolaa nga xewoon ca ndorteel 15 eelu xarnu ba : booba ñoom làkki lateñ rekk lañu daan jàng di ca bind, defe woon ne seen làkk tekkiwuñu dara. Ba ñu dagge buum googu lañu tàmbale gindeeku ba léegi, am yokkute ci lu nekk, ba tollu tey ci boppu àddina. Looloo waral bi UNESCO nemmeekoo càggante ak yàq gu jéggi dayo googu ci cër bi ñu sedd làkki ndey ci yenn réew yi la def at mu nekk muy fàttali xeet yi ak askan yi seen làmmiñ! Ndax gëstu yépp ci fànnu xam-xami làkk ak xaralaay jàngale wone nañu ci lu wér, ne xale bi door njàngam ci làkk wi mu nàmp, mooy gën a ubbeeku fuuf moroomam ma tàmbale njàngam ci làkk wu mu nàmpul.Xelam ay gën a ñaw ci xam-xamu yu mel ni matematig te itam mooy gën a gaaw a mokkal weneen làkk wu dul wi mu nàmpul. Li ko waral mooy xale bi buy dal rekk dees di mën a tàggat xelam ci fànn yu bare niki matematik, xam-xami cosaan, fisig ak yeneen…Te bu dee, kom ni ñu koy defe Senegaal, njàng mi yépp ci nasaraan la, su xale bi dugge lekool day mel ni ku lu. Day mel ni perantal buy door a jàng wax. Dina def lu yàgg ciy at balees ko mën a jàngal lenn lu am solo ci nasaraan. Ndax déggul làkk wi! Li ëpp ci lu muy jàng du weesu ijji ak nafar lu mu xamul lu muy tekki… Rax ci dolli loolu da koy jural mu xeeb li mu doon : ku nekk xam na ni tiitange ak ug jaaxle la xale boobu di am, su ràññee ne, ndekke moom làkk wi mu nàmp tekkiwul dara ca béreb yay indi tekki ëllëg ca réewam ! Foofa lay tàmbale suux ndànk-ndànk ci lu ñuy woowee crise d’identité, maanaam, dootul ràññeeti li mu doon, day nekk ku neex a yobbale, ku neex a ómmat! Waxoon nañu fi itam ne sax soo koy seet, demokarasi bi ñuy wax, maanaam nguuru askan wi ngir askan wi, mënul a am ci làkk woo jeggani!
Wante tey bi ñu deme bay tekki ci saa si lépp li ñuy wax ci pencum réewum Senegaal ci làkki réew mi, ku nekk di kam lañuy wax, mel na ni li ñu fiy mas a wax kon am na ñu ko tàmbale dégg ! Ndokk! Wante li des bare na lool: jot na ñu jàngale làkki réew mi ci daara yi, ci lekool, jot na  ñu leen di jëfandikoo ci beréb yi ñuy nase ak a dogal mbir yi soxal askan wépp!
Ci weeru féewaryee wii jàll la askanu Niseryaa doon amal woteb njiitu réewam. Ba ñu àggee ci cëpaandoo li, Muhammadu Buhari la askan wi tànn, dénkaat ko réew mi. Lu tollu ci 15 alfunniy wotekat ñoo sànnil xob ki toogoon ci jal bi 2015 ba léegi, mu jël raw-gàddu gi ci kanamu lawax bii di Atiku Abubakar.
Chinua Achebe mas naa bind cib téereem bu siiw ci atum 1983 ne liy gàllankoor Niseryaa du lenn lu dul i njiit yu matul i njiit. Jaar-jaaru Buhari firnde la ci ndaxte 36 at ci ginnaaw, laata muy falu ci yoonu demokaraasi, àndoon naak i moroomi soldaaram jiital doole, foqati nguur gi ci loxoy Shehu Shagari. Waaye, àddina sépp benn seede lañu biral ñeel Buhari te moo di ne du sàcc, àndul ak kuy sàcc walla ger te yit, nit ku dëggu la, xamul caaxaan, am fulla ju mat sëkk.
Ba muy kàmpaañ ci atum 2015, la mu gënoon a fésal, ciy digeem, moo doon jàmmaarlook tuurkati deret yii di waa Bokko Haram ak dakkal ger ci Niseryaa. Doonte sax ay yéeneem yépp àntuwuñu ci ñaari fànn yooyu, nit ñi nangul nañu ko ni def na ciy jéego yu am solo.
Waaye, nag, jot naa jànkoonteel i jafe-jafe ba mu faloo ci atum 2015. Ndaxte, njëgu petorol bi nga xam ne moo téye koom-koomu Niseryaa, dafa daanu woon bu baax, daldi nasaxal weccitu réew mi ba noppi yokk fa ndóol. Rax-ci-dolli, mbir yi àggoon na ba ci xéy jafe woon lool ci ñi ëpp ci réew mi, limu ñi amul liggéey daldi ful ñaari yoon.
Te tamit, Buhari mag la, yaram wi neexatul. Waaye, moom de, mel na ni yàkkamtiwul daraam, mi ngiy def li muy def, ànd ceek dal. Looloo waral xaley Niseryaa yi utal kob dàkkantal, di ko woowe Baba-Go-Slow. Gaa, Buhari dafa ñëw fekk ay tolof-tolof yu bari gàll koom-koomu réewam. Teewu ko fexe ba dugal xaalis bu bari ci mbay mi ak jumtukaayi xarala yi. Ger gi mu waxoon ni dina ko xeex tamit, wax-dëgg-Yàlla def na ci kemtalaayu kàttanam. Li dalul xel ciy mbiram, daal, moo di ne Buhari jikkoy soldaar la am ba tey, mënul a tàggook moom : képp ku ko déggalul, du la may jàmm.
Noonu Yeesu wax leen itam léeb wii ngir xamal leen ne war nañoo sax ci ñaan te baña xàddi.  Nee na: Dafa amoon cib dëkk, benn àttekat bu ragalul Yàlla te faalewul mbindeef.  Amoon na itam ca dëkk ba jigéen ju jëkkëram faatu ju daan faral di ñëw ci moom, naan ko: Àtte ma ak sama noon!  Àttekat ba bañ lu yàgg, waaye am bés mu ne ci xelam: Ragaluma Yàlla te faalewuma mbindeef,  waaye jigéen jii lakkal na ma; kon dinaa ko àtte, ngir mu bañatee ñëw sonal ma. Dina rey ak ay wax.
Boroom bi tegaat ca ne: Dégluleen bu baax li àttekat bu bon boobu wax;  ndax Yàlla du àtte jub mbooloom mi mu tànn te ñu koy ñaan wall guddi ak bëccëg? Ndax dina leen xaarloo?  Maa ngi leen koy wax, dina leen àtte jub ci lu gaaw. Waaye bu Doomu nit ki ñëwee, ndax dina fekk ngëm ci àddina?
Yeesu waxaat léeb wii nit, ñi foog ne jub nañu tey xeeb ñi ci des.  Mu ne: Dafa amoon ñaari nit ñu dem ca kër Yàlla ga, di ñaan. Kenn ki ab Farisen la, ki ci des juutikat.  Farisen baa nga taxaw di ñaan ci xelam naan: Yaw Yàlla, maa ngi lay sant ci li ma melul ni ñeneen ñiy sàcc, di def lu jubadi te di njaaloo, rawatina juutikat bii.  Ayu-bés gu nekk damay woor ñaari yoon, di joxe asaka ci lépp lu ma wut.
Juutikat ba moom, ma nga taxaw fu sore te bëggula siggi sax, xool ca asamaan. Waaye ma ngay fëgg dënnam te naan: Yaw Yàlla, yërëm ma, man miy bàkkaarkat.
Yeesu teg ca ne: Maa ngi leen koy wax, nit kooku, ba muy ñibbi këram, moom la Yàlla àtte ni ku jub, waaye du Farisen ba. Ndaxte képp kuy yékkatiku dees na la suufeel, te kuy suufeelu, ñu yékkati la.
Amoon na ay nit, ñuy indil Yeesu ay liir, ngir mu teg leen ay loxoom. Bi taalibe ya gisee loolu, ñu gëdd leen.  Waaye Yeesu woo leen ne: Bàyyileen xale yi, ñu ñëw ci man, te buleen leen tere, ndaxte ñu mel ni ñoom ñoo yelloo nguuru Yàlla.  Ci dëgg, maa ngi leen koy wax, ku woyoful ni xale, nangu nguuru Yàlla, doo ci mana dugg.
Benn njiitu Yawut laaj Yeesu ne ko: Kilifa gu baax gi, lu ma wara def, ba am wàll ci dund gu dul jeex?  Yeesu ne ko: Lu tax nga wooye ma ku baax? Yàlla rekk a baax.  Xam nga ndigal yi: Bul njaaloo, bul bóome, bul sàcc, bul seede lu dul dëgg, teralal sa ndey ak sa baay.  Njiit la ne ko: Loolu lépp sàmm naa ko li dale ci sama ndaw ba tey.  Bi Yeesu déggee loolu, mu ne ko: Lenn rekk moo la dese. Jaayal li nga am lépp, séddale ko miskin yi te dinga woomle ca asamaan; boo noppee, nga ñëw topp ci man.  Bi nit ka déggee loolu, mu am tiis, ndaxte ku bare woon alal la.  Yeesu xool ko, daldi ne: Boroom alal, dugg ci nguuru Yàlla, lu jafee ngoogu!  Giléem jaar ci bën-bënu puso moo gëna yomb boroom alal dugg ci nguuru Yàlla.  Ñi doon déglu daldi ne: Kon nag ku mana mucc?  Yeesu ne leen: Li të nit ñi, tëwul Yàlla.
Noonu Piyeer ne: Nun de, dëddu nanu li nu am lépp, topp la.  Yeesu ne leen: Ci dëgg maa ngi leen koy wax, képp ku dëddu kër walla soxna walla ay doomi ndey walla ay waajur walla ay doom ngir nguuru Yàlla,  dinga am tey jii ay yooni yoon, ak dund gu dul jeex ëllëg.
Yeesu wéetoo ak fukki taalibe yi ak ñaar ne leen: Nu ngi dem Yerusalem, te li yonent yi bindoon lépp ci mbirum Doomu nit ki dina mat.  Dinañu ko jébbal ñi dul Yawut, ñu ñaawal ko, saaga ko, tifli ci kawam.  Gannaaw bu ñu ko dóoree ay yar ba noppi, dinañu ko rey, waaye ca ñetteelu fan ba dina dekki.
Waaye taalibe ya dégguñu li mu leen doon wax; kàddu yooyu ump na leen, te xamuñu li waxi Yeesu yooyu tekki.
Bi Yeesu di agsi dëkku Yeriko, am gumba gu toogoon ca wetu yoon wa, di yelwaan.  Naka la gumba ga dégg mbooloo di jàll, mu laaj lan moo xew.  Ñu wax ko ne: Yeesum Nasaret moo fay jaar.  Noonu mu yuuxu ne: Yeesu, Sëtu Daawuda, yërëm ma!  Ñi jiitu woon gëdd ko, ngir mu noppi. Waaye muy gëna yuuxu naan: Sëtu Daawuda, yërëm ma!  Noonu Yeesu taxaw, santaane ñu indil ko ko. Bi mu jegesee, Yeesu laaj ko ne:  Loo bëggoon ma defal la ko? Mu ne ko: Sang bi, damaa bëgga gis.  Noonu Yeesu ne ko: Na say bët gis! Sa ngëm faj na la.  Ca saa sa mu daldi gis. Noonu mu topp ci Yeesu, di màggal Yàlla. Mbooloo mépp gis loolu, di sant Yàlla.
Bés bu jëkk ca ayu-bés ga, jigéen ña jóg ca fajar, dem ca bàmmeel ba. Ñu ngi yoroon cuuraay lu ñu defaroon.  Bi ñu agsee, ñu fekk ñu béraŋ doj, wa uboon bàmmeel ba.  Ñu dugg ca bàmmeel ba, waaye fekkuñu fa néewu Boroom bi Yeesu.  Noonu ba ñu nekkee ak seen njaaxle, am na ñaar ñu leen feeñu, sol yére yuy melax.  Jigéen ña am tiitaange ju mag, daldi dëpp seen jë ci suuf. Waaye ñu ne leen: Lu tax ngeen di seet kiy dund ci biir néew yi?  Nekkatu fi; dekki na. Fàttalikuleen la mu leen waxoon, ba mu nekkee Galile.  Nee woon na: Fàww ñu jébbal Doomu nit ki bàkkaarkat yi, ñu rey ko ci bant, mu dekki ca ñetteelu fan ba.  Noonu ñu daldi fàttaliku kàdduy Yeesu ya.
Bi ñu jógee bàmmeel ba, ñu dem nettaliji loolu lépp fukki ndaw ya ak benn, ak ña ca des ñépp.  Jigéen ña ñoo doon Maryaamam Magdala, Sànn, ak Maryaama yaayu Saag. Yeneen jigéen yi leen gunge woon itam nettali loolu ndaw ya.  Waaye ñu teg wax jooju ay jeneer, ba gëmuñu jigéen ñooñu.  Waaye Piyeer daldi jóg, daw, dem ca bàmmeel ba. Bi mu àggee, mu sëgg, yër, gisul lu dul càngaay la. Noonu mu dëpp ñibbi, jaaxle lool ci li xew.
Ca bés boobu ñaar ci taalibe yi di dem ci dëkku Emayus, te mu sore Yerusalem ci lu mat fukki kilomet.  Ñu waxtaane li xewoon lépp.  Bi ñuy waxtaan ak a sotteente xalaat, Yeesu ci boppam dab leen, ànd ak ñoom,  fekk seeni bët muuru, ba manu ko woona xàmmi.  Yeesu ne leen: Lan ngeen di waxtaane nii ci yoon wi? Noonu ñu taxaw, seen xol jeex.  Kenn ci ñoom, ki tudd Këleyopas ne ko: Xanaa yaw rekk yaa ñëw Yerusalem te umple li fi xewoon bés yii?  Yeesu ne leen: Lu fi xew? Ñu ne ko: Mbirum Yeesum Nasaret. Ab yonent la woon bu doon def ay jëf yu mag, di wax ay kàddu yu am doole, ci kanam nit ñi ak ca kanam Yàlla.  Waaye sunuy sarxalkat yu mag ak sunuy njiit ñoo ko jébbal nguur gi ngir ñu àtte ko, teg ko dee, ba daaj ko ci bant.  Nun nag danoo yaakaaroon ne mooy kiy nara jot Israyil. Waaye bi loolu xewee ak léegi, tey la ñetteelu fan bi.  Teewul nag am na ay jigéen yu bokk ci nun yu nu jaaxal. Dañoo fajaru ca bàmmeel ba,  waaye fekkuñu fa néewam. Ñu délsi, nettali nu ne, ay malaaka feeñu nañu leen, yégal leen ne mi ngi dund.  Ñenn ci sunu àndandoo yi dem nañu ca bàmmeel ba, fekk lépp mel, na ko jigéen ña waxe woon. Waaye moom gisuñu ko.
Noonu Yeesu ne leen: Yéen daal, yéena ñàkk xel, te seen xol yéexa gëm li yonent yi yégle woon!  Xanaa du Almasi bi dafa waroona daj boobu coono te dugg ci ndamam?  Noonu mu tàmbalee ci yonent Yàlla Musaa ba ci yonent yépp, tekkil leen li Mbind mi wax lépp ci ay mbiram.
Bi ñuy jub dëkk, ba ñu jëmoon nag, Yeesu def ni kuy jubal yoonam.  Waaye ñu téye ko ne ko: Toogal fii ci nun, ndaxte jant baa ngi so, te léegi mu guddi.
Noonu mu dugg, toog ca ñoom.  Bi ñu tàmbali di reer, Yeesu jël mburu ma, gërëm Yàlla, ba noppi damm ko, jox leen ko.  Bi mu defee loolu, lépp leer ci seeni bët, ñu daldi ko xàmmi. Waaye Yeesu ne mes, gisatuñu ko.  Noonu ku nekk naan sa moroom: Ndax sa xol seddul woon, bi muy wax ak nun ci yoon wi, te muy tekki Mbind mi?
Ñu daldi jóg ca saa sa, dellu Yerusalem, fekk fa fukki ndaw ya ak benn, ak yeneen taalibe.  Ñooñu ne leen: Dëgg la, Boroom bi dekki na, te feeñu na Simoŋ!  Ñaari taalibe ya ñoom it daldi leen nettali la xewoon ca yoon wa ak ni ñu xàmmee Yeesu, bi mu dammee mburu ma.
Bi ñaari taalibe ya dee wax noonu, Yeesu taxaw moom ci boppam ci seen biir ne leen: Na jàmm wàcc ci yéen.  Ñu daldi tiit, foog ne dañoo gis njuuma.  Waaye Yeesu ne leen: Lu tax ngeen jaaxle, ak lu tax ngeen di xel ñaar ci seen xol?  Xool-leen samay loxo ak samay tànk. Man mii la. Laal-leen ma te xam, njuuma amul yaram walla ay yax, ni ngeen gise, ma am ko.  Bi mu leen waxee loolu, mu won leen ay loxoom ak ay tànkam.  Waaye ba tey manuñu woona gëm ndax seen mbég ak jaaxle. Noonu Yeesu laaj leen ne: Ndax am ngeen fii lu ñu lekk?  Ñu jox ko dogu jën wu ñu lakk.  Mu jël ko, lekk ci seen kanam.
Noonu mu ne leen: Bi ma nekkee ak yéen, waxoon naa leen baat yii: li ñu bind lépp ci samay mbir ci yoonu Musaa ak ci téerey yonent yi ak ci Sabóor dafa wara am.  Noonu mu ubbi seen xel, ngir ñu xam li Mbind mi di wax.  Mu ne leen: Fàww Almasi bi sonn, mu dee te dekki ca ñetteelu fan ba, ni ñu ko binde,  te it ñuy yégle xeet yépp ci turam, dale ko ci Yerusalem ne war nañoo tuub seeni bàkkaar, Yàlla baal leen.  Yéenay samay seede.  Te man dinaa leen yónnee li sama Baay dige. Yéen nag toogleen ci dëkk bi, ba ñu sol leen doole ji jóge ci kaw.
Gannaaw loolu Yeesu yóbbu leen ca wetu Betani. Foofa mu yékkati ay loxoom, barkeel leen.  Bi mu leen dee barkeel, mu tàggoo ak ñoom, Yàlla yéege ko asamaan.  Taalibe ya màggal ko, daldi dellu Yerusalem, fees ak mbég.  Foofa daawuñu jóg ca kër Yàlla ga, di gërëm Yàlla.
Fàttaliku lu war jaam la, kon na xel dellu ci ginnaaw ngir saytu walla jéex démbu Senegale yi  njëkk a  agsi Milan. Démb a jur tey te Wolof Njaay dinay wax ne : Ku la njëkk ci jàkka, bu dee jullee ka fa yóbbu, moo la ëpp i ràkka.
Dégg ngeen tamit ñu naan lu Wolof  léebu dëgg la. Kon duñu def lu-dul jéem a tarxiis,  sóobu ci diggante 1986 ak 1993. Ci jamono jooju, génn Senegaal jëm Itali yomboon na lool, wiisaa turistik rekk nga soxla woon, danga ko doon wone , daldi jël sa roppëlaan, mu wàcce la Rom walla Milan. Rax-ci-dolli, benn  takk-der daawu la sonal ci ayeropoor bi.
Bi roppëlaan biy bëtt niir yi, xeli way-tukki yaa ngiy naaw ci biir niis wi, mu mel ni  ñu ngiy wëndéelu ci jaww ji bay laal asamaan si. Nit ñiy gami-gami waaye ñu ngi kebetu Ku tukkiwul doo xam fu Gànnaar féete.
Gan du yewwi béy. Te ku ñów cib dëkk, fekk wàlliyaansi yiy doxe benn tànk, noo def ne nepp di seet noy doxale walla wan yoon nga war a jaar.
Booba, doxandéem yu njëkk yi amaguñu kayit, mu xañ leen liggéey bu ànd ak payam wer wu jot.
Kon naka la doxandéem yi daan daane seen doole ngir téye seen njaboot ?
Sunu xel daldi dellu ci ñi jóge ci ay gox yu sore, wutsi teraanga ci dëkki taax yi.  Ndakaaru nag, jaay ci mbedd mi rekk lañu fi mënoon a def. Boo bañee sa sutura xàwwiku walla say noon di la reetaan, fonkal liggéey ak bum mên a doon.
Doxandéem yi ci ëppoon fii ci Itali lal màrsandis jaay moo doon seen liggéey. Waaye dafa ko fiy aaye. Kon mbir mi yombul woon lool waaye tuuti yërmande amoo na. Jaay ci mbed mee gën talal ay loxo, Tubaab bu romb sànni la dara. Tuutil sa bopp, dara jaru ko. Fullaay jaay daqaar te yit moo gën taar.
Ci xolu dëkk bi, Milan, ñu ci ëpp ci sunu mbokk yi, ci metóro lañuy lal seen njaay. Tey nu wax leen naka la móodu-móodu yi aakimoo metóro Loreto bu siiw boobu.
Jamono jooju, dem nañ ba koy méngaleek màrse Sàndaga ndax xumbaayam ak li nit ñiy jóge fu ne di fa daje bés bu Yàlla sàkk.
Dafa fekk Loreto selebeyoon la ndax ñaari yooni metóro lañ fa rëdd, bu xonq bi ak bu nëtëx .bi. Loolu day yombal liggéey bi waaye teewul jaaykat  yi daan teel a yeewu ngir am palaas  bu fés, Xonq-Nopp yi mën koo ràññee.
Ci biir Loreto, móodu-móodu yi sancoon nañu ñaari bérébi jaayukaay. Ñi newoon ci yoonu metóro bu xonq bi ñoo tudde woon seen màrse ‘’Kolobaan’’, ñi ci des di woowe metóro bu nëtëx bi ‘’Sàndaga’’. Sama gaa ñee ka amoon fit ! Ngénte doom ju ñu jurul du woon dara ci ñoom ! Waaye àddinaa mel noonu, dangay am fit, xuus ba jàll te benn coono du la ci fekk ndaxte dex gi fer na.
Waa Kolobaan, nag, dañ leen jàppe woon ni ay kaw-kaw. Keneen ku dul ñoom sañu fa woon lal. Ñoo fa daan samp  seeni   ndënd, di fëgg dënn ak a nàngal kanam, naan fii ku fi lal ma yóbbu la barsàq !
Sàndaga moom, Booy Dakaar yee fa newoon   di jaay.
Amoon nay bés dañu daa werante ba mu soppiku xuloo, yëf yi dem bay waaj a ëpp loxo. Li ko daan waral moo di ne waa Sàndaga dañoo xawoon a xeeb waa ‘’Kolobaan’’, jàpp ne ñoo gën a siwiliise, seen doxalin a gën a dëppook aaday Tubaab yi. Su ko defee waa Kolobaan di leen kókkali, naan leen xanaa dangeen a fàtte ni ku wàcc sa and, fo toog ñu xeelu la !
Coow leek dàggasante bi daal, looloo ko sooke. Sa moroom romb la, nga koy ñaawal naan xool-leen kook colinu kaw-kawam gi, ay wi neeti kurr.
Waa Kolobaan yaa ngi dëkke woon tuumaal ‘’Sàndaga’’, naan ñu ngi yàq deru Senegale yi, lu leen tee sol yére yu set,  tey xeeñu gëtt gu neex. Mbir mi dafa def i ree ‘’kaw-kaw’ yi ndax ñoom dañoo xamul lu xiir waa ‘’Kolobaan’’ yooyu ci jaay Tubaab, di temp ndànk ni Muse Sumaare way-jëmmal bi ci Doomi golo bu Bubakar Bóris Jóob.
Rax-ci-dolli, waa ‘’Sàndaga’’ yu bare dañuy dem ci night-clubs yi te duñ fa yem ci fecc ndax ñakkul ñu fay labat ay jigéeni Tubaab.
Ku jàng lii lépp mën nga xalaat ne sunu mbokki Loreto yi dañoo meloon ni xaj ak muus walla sax ñu nekkoon ci xare bu metti. Kon, nan gaaw dindi kumpa gi. Ku xam aada Senegaal, xam ni kaf lu am maana la fa. Sàndaga ak Kolobaan, ay doom-bàjjan walla ay gàmmu lanu jàppe woon seen bopp, di kaf, di tooñante saa su nekk.
Li koy biral mooy ni italieŋ yi doon gise doomi-Senegaal yi, di leen tagg ndax seen yarook teey. Te ci dëgg-dëgg Senegale bu reew jafe woon na gis jamono jooju. Alkaati yi, koo ci waxalaan mu ni la Senegale yépp a jub, duñu jaay ñaax walla leneen, duñu sàcc walla ñuy kàcc. Moo taxoon sax Tubaab doon leen woowe british naan dañoo yaru taaru.
Waaye niñ koy waxe, àddina wërngël. Sunu mbokk yi agsi Itali ciy ati 2000, wute nañu lool ak ñi ñu fa fekk, muy waa ‘’Sàndaga’’ di waa ‘’Kolobaan’’. Ku yabu sax ne dañoo mel ni Yàllaak Yaali.
Ñi ëpp ci ñi mujjee ñëw, jàng nañu nasaraanWa atum 2000 li ëpp ci ñom jàng nanu nasaraan, seen xel ubbeeku na ñu xam àddina ba tax kenn feesul seen bët. Xanaa li yar bi xaw a des rekk mooy cat li.
Ñi njëkkoon a jóge Senegaal ci jamono jooju lañ indi Itali doom yañ bàyyi woon Senegaal.
Gone yooyu nag, ñu ci bare daanaka dañoo réer. Li ñu seetlu moo di ne faalewuñu seen baay te xamadi foofu lay tàmbalee. Loolu indi nay jafe-jafe yu bari, ay kër sax tas nañ ci. Waaye yàkki xaju fi, Yàlla mi dara tëwul mën naa soppi jikko xale yooyu ba seen xel delsi, ñu bañatee xeeb seen xeet.
Leningrad la Wladimir Putin yaroo. Leningrad googu, moo nekkaat tey Saint-Pétersburg. Cib nettali, gone gi Wladimir, ku ësoon la, amoon fit lool te bare woon ay. Foo ko fekkaan, mu ngay xeex te, ay moroomi magam doŋŋ, ëppoon ko doole, la daan jàppanteel. Nee ñu, looloo ko taxoon a jàng Judo. Ku dem yaa ngi ñaaw njort, naan ci sam xel :  kii day xoromal doŋŋ… Nii rekk lañuy def, ku leen neex ñu fental lab jaar-jaaru jàmbaar ; boo dee seenub mbañ, ñu sosal la, sikkal la. Doo xam sax loo ciy gëm…  Weddiwuma la sax de. Ndaxte, njort lu ñaaw dinay faral di wattu boroom. Waaye, firnde laa ngi ci kàddu yii toftalu :
Juróom-fukki at ci ginnaaw, jànge woon na ca mbeddi Leningrad ya ne : bu la wóoree ne xeex mënta ñàkk, fexeel ba njëkk a dóor.  (Poutine, oktoobar 2015)
Kon nga xam ne kii, du ku lay bàyyeek Yàlla, am déet ? Waaw kay. Bu ko defee, cong mii mu song Ikren nag, warta bett kenn. Nga neeti ma,  mbaa du danga bëgg a wax ne, namm xeex rekk waral njiitu réewum Riisi li yabal larmeem ba ci Ikren ?  Déedéet ! Danga yàkkamti rekk, waaye maa ngi ñëw. Sabab yi bare nañu te junjoon nañ ci as-tuut ci yaxal bii weesu. Bii yoon nag, dees na leen wax as lëf ci jëmmu Wladimir Putin laata ñuy duut baaraam dëgg-dëggi sabab yi ne ci ginnaaw xare bile. Toppal samab xalima…
KGB ba FSB : Poutine, aji-yëddu ji
Oktoobar 2022 la Wladimir Putin di am 70i at. Def na 32i at, bim duggee ci politig ak léegi. Nde, bim laxasee 40i at, la sëñ Poutine ngembu, sóobu ci géewug politig gi. 1952 la gane àddina, waaye ci atum 1990 lees koy njëkk a takkal ndombog-tànk ci wàllu politig. Anatoly Sobchak, ngóor si ko jàngal xam-xamu Yoon (droit) ca jàngune ba, moo koy tabb, def ko faracaytu bu mag ca meri bu Saint-Pétersourg. Wànte, ca njëlbeen ga, Poutine, aji-yëddu la woon, di woon ndawul KGB, kurélug yëddu URSS ga woon, siiwoon lool te raglu. Nga xool, gis ne, Njiitu réewum Riisi mu tey mi, mi ngi juddu ci njeexitalu ñaareelu xare bu mag bi, màgge ci jamonoy xareb suuf (guerre froide) bi diggante Riisi ak Amerig. Loolu, dafa njeexital lu réy ci politigu Poutine, bul ko fàtte.
Lemal sa baaraam, muy ñeent.
Jamonoy xareb suuf ba, nag, daawuñu xeexey fetel, misil walla ay bomb. Xeexu suuf la woon, xareb xel ak caay-caay. La woon ngànnaay mooy pexe, yëddu (espionnage) ak yëddanti (contre-espionnage), naxaate ak mbaleñfaŋŋ, bóomaate, wujje ci wàllu xam-xam, xarala, koom-koom ak sañ-sañ.  Xeexin woowu, nag, KGB ak CIA ñoo ko séqoon, daanaka. Kurél gu ci ne di liggéeyloo ay way-yëddu, diy ndaw yu bëgg seen i réew, am pastéef te dogu ci seen liggéey. Mu jaraloon leen seen i bakkan, gënaloon leen seen i njaboot ak seenug dund. Ñu nekkoon, itam, ndaw yu am fit, dëgër xol, xereñe lool te muus. Rax-ci-dolli, amoon nañu bàmmeelu biir te mënoon a làqarciy mbóot, ak lu ñu nëbbu, nëbbu. Ndaw yooyii, ay kàkkataar dëggantaan lañ woon. Mënees na méngale aji-yëddu bi nib mala bu làmboo boppu xar, xelum lëg, bëti géléem, làmmiñu jaan, yaramu saaw, geenu jiit. Nànd nga wax ji ? Mi ngook.
Wladimir Putin, nag, kenn la woon ci ndaw yooyii. Dalub webu Kremlin biy xamle ne, Poutine dafa yàggoon a bëgg dugg ci KGB, fekk ne  jeexalagul woon sax njàngam . Ci laaj-tontu bu yaatu bim amaloon ak yéenekaayu Riisi bii di Kommersant ci ati 2000 yi, miŋ ciy wax ne,  KGB, ci man, xiirteg ndaw a ma ci dugaloon.  1975 lañ ko fa jëloon, mu tolloon ci 23i at kese. Fa la nekk ba 1990. Jamono jooju la URSS daanu, yóbbaale KGB. Noonu, ba 1997 ñu daldi koy tabb, def ko njiitalu FSB, kurél gi wuutu KGB.
Lees mën a jànge ci jaar-jaar bile mooy ne, benn, Poutine dafa juddu ci jamonoy xare, màgge ci, ñu tàggat ko ci. Ñaar, Li URSS tas daf ko metti, nim mettee saa-riisi yu bare. Ñett, Wladimir Putin dafa jàpp ne, tas bi URSS tas mooy jéyyab sewopolitig bi gën a réy ci 20eelu xarnu bi. Te, deñul ciy ŋàññ ak a naqarlu li OTAN di lëkkaloo ak yenn ci réewi penkub Tugal yi bokkoon ci URSS, di gën a jegesiy digi Riisi yi. 1997 ba jonni-Yàlla-tey jii, loolu lay kaas, di ko xeex, jamono ju ne ak li ko dooleem may. Kenn réerewul ne, OTAN, ag kurél gog, Amerig daf koy xeexe Riisi. Ndege, Amerig, mennum mébét la am : tënk àddina sépp, di buur, di bummi.
Waaw, Amerig, moom, dafa jàpp ne moom la Yàlla bindal suuf si, tàggatal ko li fi nekk lépp ci lu baax, mu war koo jariñoo moom kese akuw askanam. Ñoom, jàpp nañ ne ñoo gën ci xeet yi, ba tax ñu war a yilif ñépp, di nootaate ak noggatuwaate, di joxey ndigal ak i tere, di lawal seen i gis-gis ci àddina si ci fànn bu nekk nag. Bew bi ñu bew tax na leen a jàpp ne, ni ñu gise mbir yi rekk, noonu la war a doxe. Moo leen tax di jéem a ga réew yi ci des, di leen tànnal xeetu demokaraasi bi dëppook seen i bëgg-bëgg, koom-koom gu méngook seen i njariñi bopp, ay mbonte yu deme ni ngóor-jigéen ak yu ni mel, añs. Réew walla kurél gu xàll saw yoonu bopp, am tëralin wu safaanook seen bëgg-bëgg ak seen gisin, ñoom Amerig ak i surgaam, ñu jéem laa sikkal, yàq sa der, tuumaal la ba noppi di la xeex ci anam bu ñaaw a ñaaw.  Loolu la kàdduy Poutine yii di wund :
Saa su ne, ñoo ngi [réewi sowu yi] yedd Riisi ci wàllu demokaraasi. Ma jàpp ne, àddinay tey jii, deesu fee nangooti am réew di féete ñépp kow. Te, loolu sax, dafa mënatul a nekk […]. Bi Riisi sosook tey, am na junni junniy at, te jamono ju ne, moo daan tànnal boppam xeetu politig bi muy sékk ak yeneen réew yi. Ba jonni-Yàlla-tey jii, nag, fasunu yéene wàcc yoonu cosaan woowu.  (Wladimir Putin, Munich, 2007)
[…] Réewi sowu yi dañuy xeex mbaax, nite ak jikko yi yeneen réew yi làmboo ci cosaan : muy dundiinu waa réew ma, mbatiit ga, diine ja walla sax ci wàllu ngóore ak njigéene…  (Wladimir Putin ca ndajem Kurélug Valdaï ga, 2013)
Boo ameeb seetlu, dangay gis ne, ci njeexitalu xare bu mag bi ba tey, Amerig dafa yàgg a jàppanteek Riisi. Demoon na ba jekku ko, fexe ba daaneel URSS. Ginnaaw gi, mu nas i pexe ngir beddi Riisi, néewal ko doole ci féewale bim ko doon jéem a féewale ak àddina si. Waaye, puus boobu mu doon puus Riisi, génne ko ci digey Tugal yeek mbootaay ya fa am, daf ko boole, wëliis coobareem, ak yeneen réew yuy amsi doole niki Siin, Inde, Beresil, Afrig-di-sid, añs.
Réew yooyoo samp seen i ndënd tey, ne ñoo lànk, dootuñ bàyyeeti Amerig muy def li ko neex.  Ñu sos seen i kurél ak i mbootaay yi deme ni :
OCS (Organisation de Coopération de Shangai) mi Riisi ak Siin taxawal ci atum 2001, bokk kook Kazakhstan, Kirghizstan, Inde, Pakistan, Tadjikistan ak Ouzbekistan.
OTSC (Organisation du traité de Sécurité Collective) mi Riisi sumboon ci 2002, ànd ceek Kazakhstan, Kirghizstan, Arménie, Biélorussie ak Tadjikistan.
Ak UEEA (Union Economique EurAsiatique) biñ samp ci 2014, di kurélug koom-koom, Riisi, Kazakhstan, Arménie ak Biélorussie bokk ko.
Xam naa, yaa ngi naan,  lii lépp lu ci yoonu Ikren tamit ?  Léegi nga am sab tontu.. Waaye, xamal ni Ikren dafa nekk ci diggante ñaari yëkk yiy mbëkkante, te benn Kuccaa moo fa nekk njiitum réew ma, du dégg nga ma ? Waaw.
Lemal sa baaraam, muy juróom.
Waaxub Sebastopol ak naalub Gazoduc biy lëkkale Riisi ak Almaañ
Solo si géej am cim réew, kenn xamul ni mu tollu. Nde, la muy cay jariñoo, mëneesu koo takk. Waaye, bala géej di amal njariñ am réew, fàww mu mën koo jëfandikoo, ay gaalam di ca tëmb. Bu ko defee, dina ci mën a yaxantu, di ci napp, di ci jaarale ay gaali xareem ak i  sous-marins  yim yor. Loolu lépp, nag, day fekk ndox ma tàng. Te, Riisi, dafa sedd lool. Benn génnuwaay la am muy waaxub Sebastopool mi am ndox mu tàng, dib waax bob, dafa féete foo xam ne, àddina sépp la itteel.   Ndaxte, foofu rekk la Riisi mën a jaare ngir mën a àgg ci géej gu ñuul gi, jéggi ko, jàll géejug Mediteraane ga, rawatina diiwaanu penku bi, bu jege beek bu digg-dóomu bi. Tey, bu buntub waaxu Sebastopol tëjoo ñeel Riisi, dina ko yàqal lu baree bare ci wàllu koom ak xare. Amerig loolu la xam, moo tax muy muddaarante, di kootoog yeneen réewi sowu yi ngir boole Ikren ci OTAN, fatt buntub Sebastopol bi. Du yaa ngi gis yëfi saay-saay yooyu ? Nga naan lu ci yoonu Ikren…
Lemal sa baaraam, muy juróom-benn.
Ci beneen boor, laata coowal Riisi-Ikren biy jib, mbirum gazoduc biy lëkkale Riisi ak Almaañ moo nekkoon xew-xew bu mag bi. Bàyyil ma tekkil la gazoduc bala ngay laaj.
Gazoduc boo ko déggee, mooy aw ngaareew, maanaam ay tuyo yu gudd a gudd, yiy lëkkale ñaari béréb, ñu ciy jaarale gaas. Loolu la Almaañ ak Riisi tàmbali woon a defar. Ndaxte, bu dee Farãs, moom, réewi Afrig yi lay noggatu, di fi sàcce irañëm, ba tax wéeruwul lool ci gaasu Riisi bi. Waaye, Almaañ, moom, amul loolu. Ci Riisi lay jënde li ëpp ci gaas bim soxla. Gaas boobu, nag, fim ne nii, ci ñetti ngaareew la ko Riisi di jaarale laata muy àgg Almaañ. Te, ñetti ngaareew yooyee, Ikren lañuy jaar, mu ciy amaale dara. Fan yee weesu nag, Ikren dafa doon xajamal diggante bi. Moo tax Riisi waxtaan ak Almaañ, ngir ñu taxawal ngaareew woowu, daldi jéggi Ikren. Loolu bu àntoo, diggante ñaari réew yooyu day gën a rattax, soppiwaale xar-kanamu àddina si, séddalewaat lenge yi. Ci gàttal, bu loolu amee, Amerig day gën a néew doole.
Moo tax, Amerig di def kéem-kattanam ngir Riisi ak Almaañ, dara bañ leen a boole. Te loolu, ki leen ko njëkkoon a wax mooy Zbigniew Brzezinski. Ci téereem boobu tuddu Le grand échiquier : l’Amérique et le reste du monde, Brzezinski daf ci bind ne, su Amerig bëggee noot àddina si, dafa war a fexe ba Almaañ ak Riisi bañ a booloo. Loolu la George Friedman, njiitalu Stratfor, The Council on Foreign Affairs, di feddali bi muy wax ne :
Ittey Etaasini ji gën a réy, te mu tax noo sóobu ciy xare, ay xarnuy xarnu – njëlbeenug xare bu mag baak ñaareel ba, xareb suuf ba-, du woon lenn lu dul diggante Almaañ ak Riisi. Ndaxte, saa bu ñaari réew yii àndee, du baax ci nun. Danoo war a fexe ba lëkkaloo boobu bañ a am.
Bu Amerig sañoon, gaasu Qatar bi lañuy jëli, indi ko Tugal. Waaye, fim doon gën a yomb a jaarale mooy Irã ak Siri. Te, neexoowuñ ak Irã. Nga ne ma Siri, nag ? Xanaa danga fàtte ne, Siri moom, jàmm amu fa. Li tax sax Riisii di jàppale Assad, du dara lu dul mbirum gaas boobu, ndax dafa nànd Amerig ba jeexal ko. Maa ngi lay dégg nga naan,  ndeke réew yi, menn defu ci ngir Yàlla !  Ma ni la yaa ngi tàmbalee nànd nag… Waaye, bu nu jàngatee mboorum Ikren ak la fa jot a xew 2004 ak 2014 ci beneen yaxal, ci la mbir miy gënatee leer ci sa bopp.
Tegal foofu sa baraam, ma ñëw…
Coow laa ngi ne kurr ! Afrig ba Afrig daj, li ko dale Keer ba Peretoryaa, Ndakaaru jàpp Adis-Abebaa, wax ji benn la : jàppal wakseŋ fii, bàyyil wakseŋ fee.
Coow li nag, ci anternet bi la jëkke. Dafa am ay Móodu-Móodu ak ay Faatu-Faatu yu def ay widewoo di ci aartu seen i mbokk ak askanu Afrig wépp. Liñ ci jublu woon, ci seen i wax, mooy xamal leen ne, ci réewi Ërob yeek Amerig yi, am na ciy mbooloo yu laxasaayoo lëndëm, di lal ay pexe ngir wàññi limu nit ñi ci àddina si, te fas ko yéene tàmbalee Afrig ak nit ñu ñuul ñi.
Nee ñu, gëstukat yooyu kat, dañoo jàpp ne li àddina si am ciy nit dafa ëpp. Bu yàggee, dootuñu xaj ci kow suuf, dund bi dootul doy te kon xiif dina rey ñu bare. Ndaxte, suuf si dina dem ba dootul nangu, dara dootul meññ ; géej gi dina yulleeku ba jeex tàkk. Ci gàttal, dara dootul doy. Kon, ci gis-gisu ñooñu, warees na wàññi doomi-aadama yi bala njaaxum loolu di am.
Mu mel ni daal xalaati Malthus, benn boroom xam-xam bu mag bu doon dund ci 19eelu xarnu bi, ca Àngalteer, la ñuy dekkil noonu. Moom mi doon biral ne, feek wàññiwuñu limu nit ñi, dund gi ci kow suuf du neex, du yàgg.
Bu dara desulee lu dul tànn ñan lees war a wàññi, xeli saay-saay yépp ne yarr ci askanuw nit ku ñuul. Xalaas ! Mbete Yàlla !
Bala maa dee ñu daas seen làmmiñ yi, singali nu. Ki ci gën a rafet wax mooy ki la naan : nit ñu ñuul ñi dañoo xayadi te mën a jur ba nga ne lii lu mu doon !  Ñi ci yées xalaat ñooy gënale xeet yi te naan :  Afrig a barey ndaw ! Nun, nag, ñi ëpp ci nun màggat nanu ba dóox, di xaar dee. Des na tuuti, xeetu nit ku weex dina sooy, nit ku ñuul jiite àddina si. Te loolu, warunu koo nangu tey, warunu koo nangu ëllëg, bun ko seetaanee mu ñaaw !
Wax ju àgg, nag, dof yaa ko moom.
Lii lépp sax de, day nirook léeboon ak lippoon. Naka la xalaat yu ni deme, di mën a juddu bay meññ ci xelu nit njaay, ku ànd ak i noppam ?
Naal boobu, nag, ay boroomi alal, di boroomi tur, ay politiseŋ ak ay boroomi xam-xam ñoo ko sumb, jiite ko. Bill Gates ak Sarkoosi bokk nañ ci ñi ci gën a fés.
Bill Gates, moom, weddi na tuuma yooyu ñuy teg ci kowam. Nee na, waxul ñu wàññi nit ñi waaye nee na ni doomi-aadama yiy yokkoo lañu war a seetaat ngir yaxanal dund gi te neexal ko. Mu fas yéene cee def alal ju tollu ci 100 alfunniy dolaar. Maanaam 50 milyaar ci sunu xaalis. Li mu ci jublu, ciy waxam, moy xeex feebar yi ci Afrig ba noppi, fexee yemale njureel gi. Moom daal, nee na looloo mës a nekk taxawaayam te duggewu ko lenn lu dul sàmm bakkani doomi–aadama yi.
Waaw kii, dunu ko ne jàkk, ni ko : ‘Ngóor si Bill, wiiri-wiiri, jaari Ndaari. Xalaatoo ni Sàmbaay Bàcc rekk, am déet ?’’
Rax-ci-dolli, ay kàngam yu mag a mag àddu nañ ci mbir mi, yokk ci seen xorom. Ku ci mel ni Thedros Adhanom Ghebreyesus, di doomu Ecópi, jiite kurél giy saytu wér–gi-yaramu nit ñi ci àddina si (OMS) ak it njiitu Mbootaayu Xeet yi (ONU), António Guterres bokk nañ ci. Ñaari kàngam yooyu yépp, artu nañ waa Afrig ci koronaawiris bi. Nee ñu, bees fagaruwulee ci lu gaaw, dina fi rey ay milyoŋi nit.
Waaye, li jaaxal ñépp mooy ni, ba sunu-jonni-Yàlla-tey-jii, Afrig mooy dànd gi gën a néewle fopp limu ñi Covid-19 bi daaneel, waxatumaak ñi mu rey.
Loolu nag, tekkiwul ne Afrig mën naa nelaw bay yàndoor ! Ndaxte, koronaawiris bi kat, bàyyiwul kenn !
Li gën a teey xelu nit ñi nag, mooy waxtaan wiñaari gëstukati Farãs yi, doktoor Jean Paul-Mira ak porfesoor Camille Lotch, amal ci ayu–bés yii weesu rekk, te mu siiw lool ci Anternet bi. Ñoom ñaar ñooñu de, dañu doon wecceexalaat ci nu ñuy def ba am wakseŋ buy tax ñu jële Covid-19 bi ci àddina sépp. Ñu jàpp ni BCG, ñakk boobu ñu daan ñakk xale yi ngir xeex sëqët su bon seek yeneeni feebar, war nacee baax. Ñu tëje seen waxtaan woowule ci ànd gi ñu ànd ne Afrig rekk lañ war a defe jéemantu biy tax ñu xam ndax ñakk bi mën naa xeex koronaawiris bi am déet. Loolu, laata ñu koy mën a jariñoo ci seen i dëkk, ci Ërob mbaa Amerig.
Kàddu yooyu, nag, ñoo gënatee merloo doomi Afrig yu baree bare. Am ci ñu siiw ci ñoom, ñu mel ni Samuel Et’oo, Didier Drogba walla Àllaaji Juuf, ñu doon ñu ñu raññee ci mbirum futbal, ci àddina sépp, ak it Claudy Syar mu RFI (rajo bu Frãs moom)… Ñu di ñu am baat, seen kàddu mën a egg fu sori lool. Werante yeek xuloo yi neeti kurr ci Anternet bi, mu mel ni tulleek-màlle, di niru tuq su bënn te saañ ba réer !
Fii nag ci Senegaal, li gën a teey xel, jaxase xel yépp, mooy dégtu (audio) biy daw ci xaraley jokko yu bees yi, ñu ciy dégg baatu benn Tubaab, di  njiitu Ayeropoor Belees Jaañ, muy xamle ne, daanaka Ayeropoor bi tëj na, ginnaaw yenn yóbbal yu ñu fay wàcce léeg-léeg, yu mel ne ay… wakseŋ ! Waa ji nag, bi ñu bare ci ñiy jëfandikoo xaraley jokko yu bees yi dale ci kowam, dellu na ginnaaw, ne moom masul a wax lu ni mel. Doonte dégtu  yaa ngi fi ba tey di ko tiiñal.
Ba ca jamono yooyu, xel yaa nga doon werante, naan dëgg laam déet.
Waaye ci fan yi weesu rekk, gis nañu ay kilifay Afrig di awante ci taskatu xibaar yi ngir teggi tuuma yi. Nee ñu, yëguñu, tinuñu. Waaye, li yéeme dëgg, mooy bi benn gëstukatu Kongo (RDC) bu ñu ràññee jëlee ñaari yoon kàddu ci diir bu gàtt, ba noppi ne maa waxoon-waxeet. Ca njëlbéen ga, dafa waxoon ne boolees na réewum Kongo RDC ci réew yiñ war a natte ñakk bi ñuy wax. Mu ne woon ne, ñoom, nangu nañu te joxe nañ seen kàddu. Bi saaga yeek diiŋat yi jibee, mu dellu ginnaaw ne, ñoom waa Kongo duñu mës a seetaan, ñuy jàppe seen askan nikiy mala.
Senegaal it, kenn demul mu des ñeel fésal cetug deram gi : mu di Ablaay Juuf Saar jawriñ bi ñu dénk mbirum paj mi, di njiitu réew mi Maki Sàll ci boppam, ñoom ñaar ñépp weddi nañu ba mu set, dem nañu sax ba ne, bu dee Senegaal rekk, kenn du ko fekk ci gaalu xaj googu !
Ci sunu réew mii moom, ñépp a ngiy fàttaliku bés bi Bill Gates daje woon ca Kanadaa ak Maki, ca weeru sàttumbar 2016. Ndaje moomu juroon na fi coow ci ginnaaw gi. Waaye, ndawal àmbasadëeru Senegaal ca Kanadaa indi woon na ciy leeral, di biral ne, waxtaan woowule, dara sababu ko woon lu dul xeex feebar yu mel ni  sëqat su bon si, sibbiru, sidaa ak it ni ñuy def ba yemale njureel gi. Li wóor moo di ne foo séene saxaar, xal yaa ngay boy ca suuf !
Fi mu ne nii daal, xel yi ñaaw nañu ba kenn xamatul looy def. Bu kenn ñakkatul doomam, ndax kon dinañu mën a jële feebar yu bari yi ci sunu réew mi, ak sax ci Afrig gépp ? Bu nu bàyyee ku ñëw rekk ñakkal nu sunuy doom, mbaa kon dunu dimbali ñiy jéem a faagaagal nit ñu ñuul ñi ci kow suuf ?
Laaj yu am solo yooyu ñoo sampu tey te doomi Afrig yi, ak seen i njiit ñoo war a mànkoo joxe ci tontu lu leer, tey doon li gën ci xaley Afrig yi ak ëllëgu Afrig ci boppam.
Ñakk sa doom, mbaa bañ koo ñakk ?
Mu mel ne Afrig tollooti na ci sélébeyoon bi mu tollu woon ca 1963. Jamono jooju, benn ci ñaari yoon lanu mënoon a jaar : yoonu Ufuwet Buwaañi ak Lewópóol Seŋoor, maanaam ànd ak doxandéem bi mu nuy wommat, walla yoonu Kwame Nkrumah ak Séex Anta Jóob, di tekki ne Afrig war naa mën demal boppam ci kow nu bennoo,  di xàccandoo di dóorandoo.
Yoonu Seŋoor ak Ufuwet woowu nu tànnoon moo nu tax a tollu tey fii. Saa su nekk nuy xaar ay doxandéem yiy jóge fu kenn xamul, ñëw  di nu wax lan lanu war a def, fan lanu war a jaar !
Ndax bii yoon, dinanu takk sunu fit, tànn yoon wi nu Nkrumaak Séex Anta xàllal ciy jamono ? Àndandoo xeex nooni démb yi, yu tey yi ak yu jëmmi jamono yi. Bennoo bokk benn jëmu mooy tax Afrig am doole ak naataange. Booloo nuy tax a daan koronaawiris bi ; booloo moo war a nekk sunu kiiraay. Ndege, booloo mooy doole.
Askani Afrig, ëllëg, ëllëgu booloo la, ëllëgu moom-sa-bopp la !
Làmbu démb ak ju tey jeeka wuute ! Ndege, démb, bu nawet bi wàccaan, ci lañu daan tëgg làmb. Kon, nu gis ne ci njeexitalu mbey mi la mbër yi daan joŋante, ndax beykat yi ci seen bopp a daan bëre. Seetal ma lii rekk : jàmbaari tool, jàmbaari géew… Mbër mu ci nekk teewal sab gox ginnaaw bi nga fa wonee sag njàmbaar. Dafa di, nag, gox yooyoo daan bokk aw tund.
Lees ci jubluwoon ? Xanaa fésal fit ak ngóora, jom ak ngor, ak lépp luy màndargaal waxambaane bu làmboo jikko yi ñu fi lim. Rax-ci-dolli, làmb xew-xew bu mag la woon, di tax nit ñiy booloo, di rafetal diggante mbokk yeek àndandoo yi. Kon, mënees na jàppe làmbu démb ni daara, daara ju ndaw yi daan taataan i jikko yuy jëme kanam mboolem-nawle mi.
Bu loolu weesoo, lees ci war a jànge mooy ne : démb, ñi daan tëgg làmb jeek ñi daan bëre — beykat yi — duggewuñu ko woon wut alal walla màkkaan. N1épp xam nañu ni sunu maam yi bey lañ daan dundale seen njaboot. Te saa yoo nee mbey, xel yépp dem ci fulla, xareñ ak muñ, ñuy ay tànnéef ci jikko yi. Bu nu delloo cosaan daal, góor balay sëgg bëre, fàww mu doon ab ndàndi, ñu weg ko fa mu bawoo. Wax dëgg, royukaay noonu lay mel, dangay siggil saw tund, siggil saw askan, waaye yit dangay nekk sagal say way-jur ak sa njaboot.
Ndeysaan, xalam demoon na bay neex, buum ga saay.
Ci sunu jamono tey jii, ku-yeboo ne coppite yu mag am nañ ci mbir yi. Waaw ! Te coppite yi dañoo laxasook yàqute jamono ji. Ndax, tey koo laaj ci mbër yi ndax ay way-juram àndoon nañu ci muy takk ngemb di bëre, tontu bi benn lay doon : déedéet. Léeg-léeg sax am ci ku la ne moom làmb taxoon na ñu dàq ko seen kër. Li ko waral, nag, du lenn lu-dul ne kenn du am sa doom mu doon xale nga koy xiirtal ci muy bëre walla muy fecc, bàyyi fi njàngum daara walla xarala. Du càggéeni làmb baaxul, dafa di rekk ne, anam yi ñu koy defe léegee ñaaw te safaanook jëfi gor. Tey, ku déggal say way-jur, boo newul daara ja di jàng yaa ngi ci bérébu liggéyukaay yi di jàng xarala. Të ak ñàkk dégg seeni waxi waajur a tax ñu ci bari doon ay mbër. Waaye li am ba am moo di ne jamono jee soppi nit ñi niy kàkkataar.
Moone de, mel na ni tey ña tëwoon seeni waa-jur ca njëlbéen, ñoom lañu def royukaayi ndaw yi. Ndax, ñoo fi tekki di dawal ci daamar yi fi gën a yànj, dëkk ci kër yu taaru ba dee. Ku ko weddi seet ko ci jaraaf gi nu dénk njàng meek lépp lu ci ajuy doxale ; kilifa googu, bu daara yiy ubbi, muy ànd ak kenn ci mbër yi, di wër ak moom yenn ci ay daara. Muy lu doy waar ! Teg ci tamit, nataali mbër yooyu ñoo ne fàŋŋ ci téere yi ndongo yiy jànge. Te bu jant biy so, ba gone yi wàcc, ëtti daara yi dañuy soppiku aareen, mbër yi di ci tàggatoo. Moom kay, salfaañoo dëgg la dundinu askan wile def. ! Kon léegi daal ku bëgg a tekki na fexe rekk ba am, ak noo mën a ame ?
Ndakaarook biir Senegaal amoon nañuy yëngu-yëngu yu metti : ñu bari ñàkk ci seen bakkan, ñii seen alal, ña ca des, ñu taal seen i kër. Musiba bi dem ba jéggi dayo ; njiitu réew mi Maki Sàll yëkkati ay kàddu, waxtaan ak réew mi ngir jàmm dellusi.
Ci guddig 8eel fan ci weeru màrs, bi 20i waxtu jootee la woon.
Lu Defu Waxu, seen yéenekaay ci kàllaamay Kocc a ngi leen di baaxe ay kàddoom na mu leen yëkkatee woon.
Salaamu aleykum, mbokki Senegaal yi !
Damaa fas yéene waxtaan ak yéen ci xew-xew yi am ci réew mi, xewee fii ci Ndakaaru ak ci yeneen i dëkk ci biir Senegaal. Lu ni mel nekk lu tiis, lu metti la, ànd ak ay nit ñu faatu, indi ay yàq yu am solo.
Sama kàddu gu njëkk ci guddig tey jii, mooy di jaale mbokki ñi faatu te it di mas-sawu ñépp ñi nga xam ne yàqal nañ leen, moo xam ndax seen kër la, seen bitig walla seen bérébi liggéeyukaay. Loolu tax na ba ñoom ñépp, maa ngi am xalaat ci ñoom di leen xamal ne nguur gi du leen fàtte.
Maa ngi xalaat itam ñi nga xam ne am nañ ci ay gaañu-gaañu, dinan leen jàppale ngir ñu mën a faju. Réew mi nag, benn bopp la, kenn mënu koo xar ñaar. Ndax Senegaal, walla sax Sunu gaal, danoo war a joowandoo. Lii nu fi gis fan yii, lu yees la, ndax politig yàgg na fi am, xëccoo yàgg fee am, doxu-ñaxtu waxi-noppi. Waaye, yëngu-yëngu yu mel nii, daanaka guléet mu am fi. Bu dul woon taxawaayu làrme beek sàndarmëri ak pólis, ak dal gi ñu àndal, kon tey jii leneen lañuy wax. Ñépp gis nañu ne ay bérébi liggéeyukaayu nguur gi, ak yi yor kaaraange réew mi, lu mel ni birigaad, sàndarmëri, pólis, song nañu leen, loolu lu bees la ci miim réew. Màngasin yi ñu song, jël lu fa doon marsandiis (njaay) teg ci taal leen bañu jeex tàkk, indiwaat na jafe-jafe ci seen i boroom ak ña fa doon liggéeye.
Nit nag mën ngaa mer, am say xalaat, sañ ngaa bañ a ànd ak liy dox ci biir réew mi. Waaye jàpp naa ne dara warul a tax ñu fexe ba deret di tuuru, di taal ak di yàq loo xam ne nun noo ko bokk liggéey bi réew mi moome boppam ba léegi.
Gis naa taxawaayu kilifa diine yi, rawatina njiital xalif yi. Maa ngi leen di sant, di leen gërëm, di am mbégte itam ci ñi nga xam ne yónnee nañ ma mboolo mu takku ci ñaari fan yii nu génn. Muy kilifa diine yi, xalif yi, kilifa aada yi, waa jàngu bi, ñiy yëngu ci wàllu politig wi, ba ci ñenn ci kujje gi, way-moome yi, sàndikaa yi ak ndajem-njaatige mi (patronat), ñoom ñépp déglu naa leen, dégg naa leen itam. Mënuma bañ a jëfe ndénkaane yi nga xam ne moom lañ ma digal, rawatina yu kilifa diine yi. Ndax képp kuy wut jàmm ci réew mi, jàpp naa ne ki jiite réew mi ngay gën a wutal jàmm. Te, lépp lu laal askanu Senegaal, ak ku mu mënti laal ci lu metti, ci man mii lay gën a mettee. Moo tax, li ñu ma ñaan di doxal jàmm, dinanu ko def, fexe ba ñu wàcc, jàmm am ndax jàmm loo ko jënde jar na ko. Lii rekk moo waral nu doxalee nii.
Man mi Yàlla def ma jiite réew mi tey jii, lépp luy sama kàttan ci nguur gi, naa ko def ngir jàmm. Jàmm joojee ñuy ñaan mu dellusi ci réew mi ak dalug Senegaal ñoo ma yitteel. Bu ko defee, Senegaal melaat niñ ko xamee woon démb ak bërki-démb : réewum jàmm, dal, waxtaan ak demokaraasi. Waaye réew la moo xam ne itam, nit ñi suñ bokkul xalaat, dinañ weccoo ay xalaat. Léeg-léeg sax ñu wax ba dënn yi tàng, waaye li nga xam ne moom lañu bokk, muy réew mi, ak demokaraasi bi, ak campeef yi, waruñu koo yàq te kenn warul dugg ci lu koy yàq. Maa ngi santaat, di gërëmaat kilifa yi.
Sunum réew nag, Yàlla moo nu baaxe mbir. Fu mbir yi jaxasoo ba ñépp tiit, kilifa yi ñooy jóg waxtaan ak kenn ku nekk, di nguur gi, di kujje gi, ak ñi nga xam ne ñoo yëkkati mbir mi, ngir ñu xool ci yan anam lañu leen di lijjantee ba jàmm dikkaat.
Leneen li tam, xam naa ne am na ci réew mi ay jafe-jafe ci wàllu koom. Ndax àddina sépp a amey jafe-jafe, rawatina réewi Afrig yi, ba ci Senegaal gii. Li yokk jafe-jafe yooyu, mooy mbas mi fi dugg lu ëpp at a ngi nii. Ndax dafa indi ay gàllankoor ci njaboot gi, ci koom gi, ci këri liggéeyukaay yi ba mu am ñu ci ñàkk seen liggéey ; mbas mi bàyyiwul it ñi yor diine ji. At a ngi nii kenn mënatul doxal diine ba mu jag ci réew mi. Ci gàttal daal, mbas mi tax na jafe-jafe yi gën a tar. May wax askan wi ne, yég naa ko te dafa gën a yokku ba ci biir kër yi ak ci biir gox yi. Dégg naa it ni ngeen koy naqarloo.
Naam, bi mu tàmbalee, xam ngeen ne ci fàttali, dajale woon naa fi xaalis bi ñu tuddee  force covid19 .  Xaalis boobu, daaw, jël nan ci junni miliyaar def ko ndimbal lu jëm ci askan wi. Yéen a ngi fàttaliku ceeb bi nu fi joxe woon, ak lépp li nu indi woon ngir jàppale njaboot yi. Joxoon nan tamit ay ndimbal  entreprises  yi ngir ñu bañ a wàññi ña fay liggéeye. Ba ci sunu doom yi nekk bitim-réew fàttewun leen, artist yi, naka noonu, bàyyiwun leen ginnaaw. Waaye, xam naa ne li nu jot a def lépp doyul. Ndax jafe-jafe yaa ngi fi ba léegi di gën a tar.
Ci wàllu xaalis bi nu dimbalee ndaw ñi, 60i milyaar DER joxe na ko waxtu wii may wax ak yéen, dooleel ci lu ëpp téeméeri junni ak fukk ak juróom ci ay GIE ak i kurél.  Ñeen-fukki milyaar ñoo ngi koy def at mu nekk ci wàllu tàggatub ndaw ñi, utal leen liggéey, moo xam ay àpparànti lañu, ak lu mu mënti doon ndax su ñu noppee, nu ubbil leen ay bérébu liggéeyukaay, jox leen xaalis.
Waaye loolu lépp gis naa ne doyul. Yéen ndawi réew mi, dégg naa bu baax seen yuuxu, seen mer, ndax xam naa ne ñàkkum xéy gi metti na. Te, seen xalaat yépp mooy noo leen di def ba tekki, am xéy, jàppale seen njaboot ak seen réew. Ndax ndaw loo gis, bëgg naa tekki, jàppale boppam, njabootam ak réewam. Loolu nag moo waral ma bëgg, bu lii weesoo, xamal leen ne dinaa def doxalin bu bees ci nguur gi ak budget bi ni nu ko daan doxale. Defar ay yoon, ay bérébu fajukaay, jàngale, lépp a am solo, waaye war nanoo toppatoowaat lu ëpp lu nu doon def ci ndaw ñi. Loolu njàngat la goo xam ne, dinan ci indi ay doxalin yu bees. Kon nag, yéen ndawi Senegaal, bu fekkee rekk ne seen mbirum ëllëg la, ak naka lañ leen di jàppalee ba ngeen tekki, na ngeen xam ne dinanu yokkaat lu bari. Maa ngi mébét naal bu bees bu tollu ci ñetti téeméeri milyaar ci ñetti at yiy ñëw, muy téeméeri milyaar at mu nekk ngir nu mën a jox xaalis képp ku ñu tàggat. Nu fexe ba woyofal tamit jaar-jaar yeek doxalin yi.
Umpalewuma ne guural gi indi na gàllankoor yu bari ci yenn liggéey yi, lu ci mel ni boroom lekkuwaay yeek otel yi, ñi yor liggéeyu guddi. Guural gi, li ko waral mooy sàmm dundi doomi-aadama yi.  Naam, koom gi am na solo, waaye ku gis ñi faatu ci Senegaal, bu dul woon bile doxalin kon mu gën fee metti. Te gis ngeen réew yu nu ëpp doole fuuf ci àddina si, am lu ëpp juróom-benn téeméeri junni doomi-aadama yu faatu, te loolu jàpp naa ne xajul ci sunu réew.
Lii moo waraloon metit yi ak guural gi. Bés niki tey dinan wàññi guural gi amoon biir Ndakaaru ak Cees. Ñaari dëkk yooyu ñoo am lu ëpp ciy këru liggéeyukaay ak it lu ëpp ci ñi ame jàngoro ji. Tereb-génn guddi gi moom, dinanu ko toxal, mu jóge 9i waxtu ci guddi ba minwi jëm 5i waxtu ci fajar, loolu dina tax yenn liggéeyukaay yi mën a ubbiwaat ci guddi gi.
Kon mbokk yi, li ma bëgg waxaat mooy sunu réew mi ak réew moo gis, su jafe-jafe bu mag amee, lay tax mu mënal boppam mooy nit ñi boole seen bopp doonte am nañ ay jafe-jafe ci seen biir, ndax mënul ñàkk ci àddina. Su ko defee li nu bokk di Sunu gaal, dara du ko yàq. Ndax réew mi nekkul rekk lu tëb am, am  na junniy-junniy at, mbokk yi bokk deret, bokk diine, nekk ci jàmm, muy diine islaam walla bu kercen bi ak i yeneen diine, ku nekk nekk ci la nga gëm. Waaye terewul ñu bokk ndey ak baay, te loolu àddina sépp a ko nawe Senegaal. Kon loolu warunu koo yàq, te man de, feek maa ngi ci boppu réew mi, dinaa def sama kemtalaayu kàttan ngir dooleel demokaraasi, moom-sa-bopp, jàmmoo ak mbokkoo diggante nit ñi ci réew mi. Mbokki Senegaal yi ! Ci bésub tey bii, di juróom-ñetti fan ci weeru mars, ngeen xam ne moom lañ jagleel jigéen ñi ci àddina si, maa ngi ñaan waa réew mi, kenn ku nekk ak fu mu mënti féete, dox ngir jàmm ji gën a sax, dal gën a am, ñu jàgleel ko sunu jigéen ñi. Maa ngi jeexal ci di santaat, gërëmaat, ginnaaw sunu Boroom, kilifa diine yi, yu aada yi, bànqaas yi nekk ci biir réew mi yépp. Ñi dox ak di woote ngir jàmm sax ci biir réew mi te wéy di doxal yoon wi.
Kon noo ngi leen di jaajëfal mbokk yi, nu fanaan jàmm.
Moone de, ngóor sii ñuy sargal tey, mooy ki daan fitnaal ak a toroxal sunuy maam, démb. Moo leen daan rey guddeek bëccëg. Mooy ki faat sunuy jàmbaar, sàcc sunu alal. Mooy ki daan siif sunuy jigéen, daan xàwwi sutura gor yi. Faidherbe mi nuy sargal, mooy saay-saay bi daan taal i dëkki lëmm, di ko ndamoo. Faidherbe moomu, mooy ndawal nootkat bu xeeboon lool nit ku ñuul, xeeb sunuy mbaax, sunu aadaak cosaan. Ci gàttal, saay-saay bii nees di sargal, mooy ki nu jàppe woon niy mala, suufeel sunuy maam, def leen i surga. Porfesoor Iba Deer Caam tënkal na nu ñaawtéefi Faidherbe yi ci lu gàtt :  Ci diirub 8i weer kese, Faidherbe faat na 20 000i doomi Senegaal.  Maaradeytaali ! Te, lees ci xamul, lim bile, ab xayma bu tuuti la rekk. Nde, mbonte yii yépp nees koy tuumaal, bindees na ko ci téere mboor yi, mu ànd ak ay firnde yu leer yu kenn jéemul a weddi boobaak tey. Moom kay, ku bëgg a xaslu sa bopp, mbaa nga namm i saaga rekk, mooy jéem a layal nootkat bu ni soxore.
Keroog ba muy koñe Fatig, moom ak i soldaaram, tee nit ña génn, dafa meloon ne ku bew te ame mànditeg coxorte. Bés boobu, ca la jàmbaaru Farãs bi, di toppandoo xeltukat yi, waxe woon kàddu gii :  Ñii de, dees na leen rey, deesu leen toroxal !  Kii moo baax rekk ! Lii de mooy dëmm rey la, jaale la.  Ndeysaan. Seŋoor dafa barde woon ci wax ji ba faf baamu ko cib taalif bu neex bees di fekk ci téereb taalifam bii di Chants d’ombre. Yemul foofu de. Neex bi ko kàddug nootkat bi neex dem na ba mu def ko taasuw làrme bi. Làrme bi nga xam ne, bokk na ci campéef yees gën a fonk ci réew mi, te weg i nitam. Dafa jot, nag, nu xoolaat gàkk-gàkk bu ruslu bii.
Lan moo sabab lu ni mel ?
Sama maas geek ñi nu jiitu setuñu ci. Nun, mag yi, danoo lajj. Moo tax, xeex bi ndaw yi sumb tudde ko Fàww Faidherbe daanu daf nu war a yee. Mënunu lu dul nangu ne, 1960 ba tey jii, noo ngi dëkk ak màndargay nootaange yi fi ne gàññ, wër nu. Te, bu dee wax dëgg rekk, mësuñoo gëtën kenn ; maanaam, bariwaayu màndarga yoyii ak seen yàggaay, mësul a naqari ñu bari. Ci sama bopp laay jëkke, nag. Ndax, muccuma ci mbasum tekk-tekkaaral mu doy waar moomu nga xam ne, ñépp la wàll. Moo tax, bi ma toogee seetlu xëccoo bi am ñeel nittabaxon (estati) Faidherbe bi, dafa am lu ma ci jaaxal. Ak li coow liy bari yépp, am na ci ñoo xam ne, seen ñàkkub yëg-yëg ak seen xel-ñaar tere na leen a gis jéng biñ leen jéng. Mbaa du moo leen gënal sax…
Lu ni mel, nag, boo ko dee wax, du ñépp ngay diir. Da cee am ñu ràññeeku ñooy jam. Buu dee biralug mbëggeel ñeel réew mi ak di sànniy xeer ab sagaru nittabaxonu, xam naa ne, man, jekkuma ci. At yi ma jot def Ndar yépp, taxuma woon gis tilim bu nittabaxonu Faidherbe biy tilimal béréb bi. Amaana, sax, ma réere woon ne, am nab nittabaxon bu fa ne jodd.
Bu ma juumulee, Sémbeen rekk a fi yónne woon Seŋoor ab bataaxal bu wex xàtt ci atum 1978. Gisaatuma keneen ku naqarlu teewaayu nittabaxonu Faidherbe laata ndawi tey yi di ci sóobu. Moone de, Ndar, ak ni mu rëbe woon, ñàkkul woon i way-fippu yi ko mënoon a def. Ndar-Géej mi ngi xam ne, li fa meññ ci jàmbaar yu góor ak yu jigéen, nekkoon i bañkat, kenn xamul nu mu tollu. Te, ku ci nekk mënoon na jàmmaarlook nootkat bi nga xam ne, ca allaaxira ba mu nekk, mi ngiy damu, di nu ñaawal ak a kókkali. Bu dee bañkati nootaange yu bare jaar nañ fi ba jóge fi te mësuñu cee wax, du càggan ne dañoo ñàkkoon yëg-yëgug mbatiit. Dafa di, mbir maa leen fàbbi woon. Loolu, nag, lees mën a dégg la.
Li am kay mooy, tabax bi fa waxaalekati Farãs ya samp ci atum 1886, dafa dem ba seey ci biir càkk bi. Te, bu leen kenn nax ; estati bi amul as tuut ci taar. Mi ngi la ko ñaawal bii peeru ñaaw !  Réyul ba tiim taaxi dëkk bi. Waaye tam, tuutiwul tuutiwaay biy tax ñuy wax. Boo xoole, sax, danga naan ndax estati Faidherbe bi jar na riir ak ŋàññ yii yépp. Ndax estati bu ñàkk solo bii jar na nuy yàq sunuy tëflit ? Estati boo xam ne, ci béréb bu cate te ruqe la nekk. Ndeysaan, muŋ fa ne yogg-yoggaaral, mel ni ku nekk cib kaso, xat fa lool, donte ne nëbbeesu ko jant bi. Kon, bu fi estati bi nee jodd ba tey jii, dara mayu ko ko lu dul li mu doon ki jëkk a noot dëkk bi. Nde, cër boobu kese la fi dese, ginnaaw xarnook xaaj ci tey. Estati bi daf fa nekk noonu rekk, di màndargaal démb ak mboor te safanook dundu nit ñi. Daanaka, tekkiwul dara ci ñoom.
Xam naa yaa ngi naan :  Waaw ! Bu dee loolu la kay, warul a gëtën kenn, walla ? . Sa beneen moroom laajati ma, ne :  Waa tamit, bu fi jógee, nu nuy def ? . Lii, nag, mooy gutë gi jaaxal Ndar-Ndar yi. Mën na am sax du Ndar-Ndar yépp a ame njàqare jile. Ndaxte, ci sama xalaat bu gàtt, doon Ndar-Ndar te juddoo fa taxul a doon Doomu-Ndar. Sunu wax ji, nag, Doomu-Ndar yi laa ci jublu. Amaana, ñoom, li leen gën a jaaxal ci déjjatib estati Faidherbe bi, mooy njeexital yi muy ami ci seen démb, waaye du jëmmu Faidherbe ci boppam.  Ndaxte, Dommu-Ndar yi ci seen bopp, fullaluñ ko noonu. Waaye, ragal naa ne, nes-tuut, ciy jooy lañuy mujje. Ndege, bu dee am na estati buy sukuraat, mooy bu Faidherbe bii. Moom, kay, dafa mel ni yoor-yoorub 2017 boobu la malaaka yi lem ay dëbësam. Mooy keroog bi ngelaw li dugge ci coow li, di sotle ñi koy ŋàññ, daldi koy yékkati ba ci kow, ne ko réll ci suuf. Xam naa yaa ngi naan :  saa way,  loolu mbirum mbindaare mi rekk la. . Ba tey. Mën na nekk. Waaye, loolu de, gëmloo ko taalibe yu xër yi du yomb. Ndaxte, ñoom, jàppuñu ne, li tax ngelaw li taamu njëlub 5eelu fan ci sàttumbar, dub tandle. Nde, dafa méngook bés bi ñuy àtte Séex Axmadu Bàmba ca kërug àtte gi mu janool, daan ko, gàddaayloo ko 7i at ca Gaboŋ.
Ak lu ci mënti am, ngëleenu guddi googoo a tax ay ndaw, diy way-moomeel, am xelu taxawal mbotaayu Fàww Faidherbe daanu. Ànd ak riirub Black Lives Matter, ñi sos mbootaay mi, ñoom Xaadim Njaay, Paap Aliyun Jeŋ, Ceerno Dikko ak Daawda Géy, fexe nañ ba soppi lépp. Cig ndaw lañu tollu ; kon jaadu na ñu jiite xeex bi. Ndax, donte ne estati bi démbug nootaange lay màndargaal, jubluwaayu xeex bi dëgg-dëgg, ëllëg la ñeel. Ëllëg googu, nag, ëllëgu ndaw yi la. Li koy firndeel mooy woo bi leen Piyeer Saane woo. Ñoom daal, dañuy taxaw ci weti tali yi – ak ci otoruti xibaar yi ! -, ku romb ñu ne niib sab loxo, ne la :  Xoolal bu baax Tubaab bi ne jodd ci nittabaxon bii ak mbind mu ruslu mii Senegaal gërëm na la ! . Teg ci ñu laaj ko, ginnaaw biñ leen nettalee coxorte yu xarekat bu néegoon boobu dëkke woon,  Ndax jaadu na nuy sargal ab saay-saay bu sànkoon sunuy maam ? . Nu wax ko te dee, lii dafa juunuunu te ñaaw ba fu ñaaw yem. Rax-ci-dolli, day wone xeeb bi nu xeeb sunu bopp. Naka jekk, lii la ñépp daan xalaat. Waaye, kenn amul woon jotu taxaw ci. Tey, nag, boyalees na làmmiñ yi, di jibal i kàddu yiy jëmmal mer mees deñcoon ci xol yi, te xamuñu ci woon dara.
Kàddu yooyee waral tey xel yépp dem ci Faidherbe, ñu koy waxtaane fu ne. Kàddu yooyee, nag, ñu ngi mel niy paaka yu ñaw yees koy jam. Mbugal gënul a tar lu ni mel. Tey, ñi mu tooñoon ñoo fas yéene dekkal ko ngir bii yoon, ciw waxin, fexe ba mu dee dëggantaan. Fi ñu mujje mooy ne, dem nañ ba nga xam ne, kenn mënatul a romb estatib Faidherbe te teewaayam ci béréb du la jaaxal. Loolu rekk ndam la ñeel way-moomeeli mbootaay mi. Xawma, nag, ñan, ci ñi bëgg ñu bàyyi fa esxati ak ñi ko bëgg a déjjati, ñoo ëpp mbooloo. Waaye, loolu amatul solo. Li am ba des mooy ne Faidherbe mi ngi ci lalub deewam. Moom sax, xuloo bi jigu ko. Ndaxte, saa bu kàddu jibee ñeel ko – muy bu koy làyyil walla bu koy jam -, day doon ab pont bu bees bi ñuy daaj cib tàddam. Sama xarit bi, Luwi Kamara wax na keroog ci ngoon ci benn tele ne :  Bu fi estati Faidherbe bi jógee, amaana ma yëg tuuti nammeel. Waaye, duma ci mës a am lenn lu may réccu.  Kàddoom yi dañuy wone fit ak xay giy màndargaal Doomi-Ndar yi. Waaye, ni ma ko dégge nii, mel na ni day tàggook estati bi…
Nun, sax, noo ngi fiy werante rekk, te Faidherbe, moom, ma ngay noppalu ca benn néeg bu ndaw ca Centre de Recherche et de Documentation de Saint-Louis. Ndax xamoon ngeen loolu ? Kon, nun daal, cib tabax bees  kutt , ndax liggéey yees di amal ci béréb bi, lanuy xiiroo ak a ŋaayoo. Bees sukkandikoo ci njiit yi, dees na sampaat estati ci diggante saŋwiye ak màrs 2021. Muy lu doy waar ba jaaxal nu. Ku dem, nguur gi da koy taafantoo rekk ngir suul wax ji, ni nu koy defe ci miim réew. Ak lu ci mënti am, doxalinu nguur gi, nooni górnoor ba woon lay jig. Ñoo amagum ndam. Ndaxte, fexe bañ déjjati fa estati Faidherbe bi du woon lu jafe ci yomb. Tey, li ñuy xeex mooy ñu bañ ko fa daajaat. Xeex boobu de, moo gën a yomb fuuf, sax. Nde, bi coowal George Floyd bi jaare ba tey, foo dem ci àddina si, songees na bépp estati buy màndargaal  coxorteg nit ku weex  – ngir baamu kàdduy Amelia Plumelle-Uribe – ñeel yeneen xeeti nit ñi. Jamono ja ñu doon xeexal àqi maxejj ñeel boroom der yu ñuul ya ca Etaasini ak jamonoy  apartheid  ba sax, xeex bi tasul woon ni mu tasee tey ci àddina si. Gisuma naka la nguuru Maki Sàll mën a jéllalee coow lu ni mel.
Bu Maki dofee ba sampaat estati bi ngir ragal gi mu ragal Pari, ak fi jamono tollu, dina yéem ñu bari. Su booba, dina wone njaam giy màndargaal digganteem ak Farãs ci anam bu fés. Sikk amul ci ne, bu loolu amee, àddina sépp a nuy ree ; rawatina jamono joo xam ne, farañse yi ci seen bopp, Faidherbe da leen a tàmbalee soof. Ba tey, buñ ko làqee yit, du leen ci tax a génn. Fim ne kay, féeg soppiwuñ turu palaas bi, duñu am jàmm.
Jamonoo ngi dox, te yéexantuwul. Am nay tegtal yoo xam ne, dañu leer nàññ. Tey jii, wax ji lenn rekk la, te mooy : kan moo war a wuutu Faidherbe. Ñaari kilifay politig yu mag , Mari Tëw Ñaan (jawriñu njàng mu kowe ja woon) ak Aminata Ture (njiitu jawriñ ja woon te jiite Ndajem koom, nekkin ak càkkéef bi), ñoom, wax nañ ba mu leer ne dañ fi war a jële màndargay  nootaange bu gàcceelu bii. Iba Deer Caam, nekkoon fi jawriñu Njàngu mi, xàlloon na yoon wi keroog ba muy soppi turu liise Faidherbe, tudde ko Séex Umar Fuutiyu Taal. Nu fàttaliwaale ne, Iba Deer Caam moomu, moo taxoon ba liise Gaston Berger bu Kawlax tuddu Valjoojo Njaay. Gis ngeen !  Pomu Ndar bu siiw beek menn ngérum Ndakaaru mu mag ñoo ngi xaar seen ay ngir nees ngéntewaat leen.
Ku dem yaa ngi naan :  Yeen moom singali ngeen nootkat bi de ! Xanaa moom rekk ngeen gis ?  Déedéet. Kenn singaliwu ko, sax. Naam, Tubaab yu mel ni moom yu bari jaar na fi. Waaye, kenn ci ñoom ëppalul ni Faidherbe. Waaw, moom kat, bi mu dee ba léegi, dafa lànk ne du nu abal, foo dem fekk ko fa. Ngóor si moo fatte ci boppam ! Dafa di, ñi koy layal ci boppam te rusuñu ci dara –loolu lañu seetlu ci ñoom -, war nañoo xoolaat seen bopp, jàngataat mbir mi. war nañoo jéem a xam ndax màggal gu ëpp gi ñuy màggal nit ki jar na ko. Sémbeen waxoon na dëgg, keroog ba mu bindee, joxoñ Seŋoor mi nekkoon njiitu réew mi, wax ko baat yu ñagas yii :  Xanaa réew mi amul ay jàmbaar, góor ak jigéen, yu yeyoo nu tudde leen sunuy liise, sunuy kolees, sunuy tiyaatar, sunuy iniwérsite walla mbedd yeek ngér yi ?  Muy lu jar a laaj. Bu fekkee ne yit xamees na tontu bi, jar na nu laajaat lu tax, boobaak tey, weesoogunu laaj bile.
Bu dee am nam njàngat biñ mën a jànge ci séqoo reéw yi, mooy ne : foo fekk am réew mu ñu mës a noot, lenn ci njeexitali nootaange bi dañ fay des. Du lépp ay  deñ ba jeex tàq. Moom daal, dara beesu fi. Te, du Afrig rekk la Ërób bu ndaw bii jaay doole, noot ko ci xarnu yii weesu. Fépp fu Ërób mës a jaar, daaneel na fay nguur, jéng nit ña, taal dëkk ya door a lal i pexeem, di raxas ak a mooñ ndànk-ndànk boppi njiit ya. Noonu mu def, néewal doole nit ña ak suufeel sen i diine, moo ko tax wëlbati koom ya ak séqoo nit ña ñeel ko.
Ni Tubaab biy def ba soppi nit ña muy noot ngir soppi leen i surga, lu jar a bàyyi xel la. Rawatina fii ci Senegaal. Ku yër mbooru réew mi, diŋ ci fekk lu bari lees mën a jàngat. Li ma jublu ci wax mooy ni Faidherbe doon jéem a def Siidiya Jóob. Ndekete, Faidherbe, mébétam moo doon fexe ba Siidiya Jóob, bummib Waalo ba woon, doon Baraag boo xam ne, surgab Farãs lay doon. Maanaam, daf ko bëggoon gàlliloo, soppi kob tubaab bu ñuul. Yàllaa baax bi pexeem bu yées moomu àntuwulee. Wëliis xoromal yeek mbir yiñ ñàmbaas ci nettali yi, wax jii lu wér, amoon na fi. Waaye, ba tey, ñu bari gëmuñu ko. Li ci gën a yéeme mooy ne, Senegaal, as-tuut ci askan wee xam xew-xew bile. Xanaa nu tënkal leen ko rekk.
Lingeer Ndàtte Yàlla Mbóoj mi sunu géwél yiy faral di woy ak a tagg moo ndeyu Siidiya Jóob. Kon, Siidiya, moo waroon a dooni Baraag, buuru Waalo ba woon. Lingeer Ndàtte Yàlla Mbóoj moomu la Aminata Ture wax ne nañ ko tudde palaasu Faidherbe bi. Bi ko nootkat biy ga, di ko dugal ca Ecole des Otages bu Ndar, 10i at doŋŋ la amoon.
Siidiya, nag, gone gu teeloon a am xel la, ñoroon lool ànd ak muusaay bu jéggi dayo. Bi ko Faidherbe ràññee ci biir i maasam ngir xelam mu ñaw, daf ko daldi féetewoo, doomoo ko daanaka. Ci la nasee ay pexe ngir gàlliloo Siidiya. Moom, kay, ab tubaab bu ñuul kukk la ko bëggoon def, muy ndawul Farãs. Maanaam, daf ko bëggoon a def doxandéem ci biir i mbokkam ak i jegeñaaleem, maanaam ab buur bu wàccu soow mim nàmp ci meenu cosaan ak aada. Tey, bu faral di dégg Siidiya  Léon  Jóob, dafa fekk ne Faidherbe dafa tàmbali woon jëmmal naalam ba. Nde, moo ko ngéntewaatoon, toftal turam ci turu Siidiya, tubbiloo ko, dugguloo ko ci diiney nasaraan. Kii mooy dëmm, waay ! Moom, de, këf ruuwu gone gi la bëggoon.
Siidiya wone na xareñte bu réy ca lekkoolu tubaab ba. Faidherbe bég lool ci  doomam  ji, jël ko, yóbbu ko Alse ngir dugal ca  Lycée Impérial  ba fa nekkoon. Wànte, dëkk ba neexul woon Siidiya. 2i at kese la fa def, Faidherbe delloosi ko Ndar mu àggaleesi fa njàngam ci benn daara bu ay niti diine jiite woon. Jamono jooju, Siidiya ñeewul woon kenn. Moo yeyoon kat, wax dëgg. Waaw, ku sa juddu rafet, muus lool, Faidherbe féetewoo la, gënale la te la di la nabb-nabbee, nga xér lool ci pexem xare làrme (ci waxi ñenn ñi)… mo ku Yàlla wërsagaloon lii jamono jooju, loo doon waxati ! Noonu, Siidiya demoon ba mokkal lépp ci ni tubaab biy dunde, di ko doxe, di ko waxe, di ko lekke. Da daan dóor kostim yu dal, di lekke ni tubaab yi, di làkk farãse bu leer. Ci gàttal, Siidiya nekkoon na tubaab bu ñuul ni ko Faidherbe bëgge woon. Moom kay, jarul sax ñu leen di wax ne demoon na ba xeeb ay ñoñam. Xam naa jëli woon nga bu yàgg. Waaye, wolof nee na, yàggaayu bantu ron ci ndox, du ko tax a doon jasig.
Saa bu ndaje amaan, nag, géwél Majartel Ngóone Mbay da daan faral di woy ak a tagg Siidiya. Benn bés, am ndaje mu mag ca Mbiloor, gewel gi lànk ne du ko woy bile yoon. Siidiya laaj ko lu tax, géwél Majartel Ngóone Mbay ne ko :  Siidiya ! Mënatuma laa woy ndax xàmmeetuma la. Soppi nga saw colin, soppi saw nekkin, soppi saw doxin. Benn waalo-waalo déggul làkku doxandéem wi ngay wax. Siidiya Ndàtte Yàlla Jóob mi ma daan woy saay na !  Siidiya ne yàbb, xamatul lu muy wax. Kàdduy géwél gi dañ ko jam ci xol. Mu mel ni kuy door a yeewu ciy nelaw yu xóot. Ci la Siidiya xamee ni, moom kat, dafa wàccoon yoon, nekkoon ku réer. Mu door coppiteem gi, fas yéene solaat mbubbu cosaan. Noonu, dem na ba, bees sukkandikoo ci waxi ñenn ñi, benn baatu farañse génnatul woon ci gémmiñ gi. Mu tuub, dellu ci diiney maamam, sàndi fale turu  Léon  bi Faidherbe dolli woon ci turam.  Ca la doonaatee Siidiya Ndàtte Yàlla Jóob.
Faidherbe, nag, mer ba futt. Cim xelam mu gàtt, dafa jàppoon ne Siidiya daf ko wor. Kon, xare rekk a fi sësoon ngir fayu, faj gàcceem. Waaye, xare boobu, du ko fekke. Ña koy wuutuji ñoo koy mujje xare ak Siidiya mi fétteerlu woon seen kow. Siidiya sona leen lool, daldi leen daan ci tooli xare yu bari. Ndeysaa, dañ koy mujje jàpp, tëj ko kaso ca Bàngooy. Gannaaw gi, ñu gàddaayloo ko, yóbbu ko ca àllab Ndeng-Ndeng ba ca Gaboŋ. Bi mu fa nekkee, nag, nootkat ya fa nekkoon ak moom yépp a ko bëggoon. Ñooñoo ko dimmali woon ci suuf ba mu am gaal gu ko delloosi Senegaal. Waaye, bi gaal googu teersee ca waaxu Ndakaaru, kolonel Brière de Lisle yég ne mi ngi ci biir, dafa yéeg aartu ko, xamal ko ne buy génn rekk ñu soqi ci kowam. Siidiya wàccul. Gaal googoo ko delloowaat Gaboŋ. Xol bi metti, tooy, mu xam ni dootul delsi. Jamono jooju, 30i yu mat sax amagu ko woon. Benn guddi daal, ci weeru suwe atum 1878, la soqig fetal ci xolam, xaru.
Lii rekk doyoon na ci ñu boole Siidiya ci coowal Faidherbe li lëmbe réew mi.  Ndaxte, kenn ëppalewu ko ci. Wax ji wax ji, li nu wokk ci coowal estati Faidherbe bi, moo xuri woon Siidiya Ndàtte Yàlla Jóob, jàmbaar ji. Ndeysaan, bi fa Siidiya jógee ak léegi am na xarnu ak xaaj. Waaye, mi ngi mel ni mësta gane àddina. Senegaal de, fàtte nañ ko bu yàgg ba mu des, xéy, Waalo ga mu fekkoon baax. Moone de, ni mu ne wëréñ, keroog ca Mbilor, am na njeexital yu réy ci sunu jaar-jaarub politig. Xam ngeen ne, bu pexem Faidherbe bi ñeel Siidiya àntu woon, neneen la fay deme tey. Nde, ku xam Faidherbe, ak ni mu daan doxale, boo demee daf ko daan waajal ngir ngemb ko, teg ko ci jal bi, nees koy waxe tey. Siidiya Ndàtte Yàlla Jóob, bi muy am 20i at kese la nekkoon tofu-liyatnaŋu làrmeb Farãs, aayoon lool ci xare. Mënoon na dem ba Górnooru Senegaal bu mag bi walla sax njëlbeenug nit ku ñuul kiy jiite nootéefi Farãs yépp. Bu loolu amoon, mooy doon sunu royukaay bu gën a mag, tey. Ndaxte, nun kat, danoo tàmm di màggal képp ku jëkk a doon dara ci nun, ak lu mu mënti doon. Muy Belees Jaañ, di Seŋoor walla Lamin Géy, barile nan fiy politise yu mag yoo xam ne, ci  jëkk a doon dara  rekk lañ amee tur. Wóor na ne, bu Faidherbe amoon li mu bëgg ci Siidiya, Senegaal du mel ni mu mel tey. Te ragal naa ne sax, doon na fi gën a ñaaw…
Warees na raxas sunu mbedd yeek yoon yi, setal leen ci tur yu mel ni Jules Ferry, Pompidou, Charles de Gaulle ak ñoom Béranger-Ferraud. Moone, coow lii – muy lu am solo – jéggi nay mbedd ak i estati. Dafa aju ci sunu ëllëg te ñeel sunu nekkin ci kow suuf. Looloo tax woyuw Fàww Faidherbe daanu yomb a lëkkale feemuw Black Lives Matter mi muy awu. Noonu lees war a jàngate doxalinu Siidiya Ndàtte, keroog ba mu tànnee dellu cosaan. Moom de, dundam bu gàtt bi jàngal nan ci lu bare ci sunu diggante ak nootkat bi. Moom, mënees na wax ne, ab bañkat bu amoon i pexe la. Xeex bi mu daan xeex ak nootkat bi, yàkkamtiwu ko woon. Te, nekku fi woon di fas i kóllëre ak di walbatiku. Dooley ñii walla ñee safu ko woon.  Jaar-jaaram rekk yeewoon na ko ba xàmme pexey nguur, ak ni ñuy faral di deme. Demoon na ba nànd ne, nootkat bi, xayadiloo nit ña mu nootoon a ko taxoon a jóg, yàq seenug nite, gàlliloo leen. Ba keroog ñu koy jàpp, mi ngi jéem a xamal ay moroomam solos bennoo bu mag biñ war def ngir xeex nootkat bi. Gis nan ne, yéenem ji àggutoon.
Jàmbaar ju mag jii, yeyoo na nguurug Senegaal  xar tànki-tubéyam ngir delloosiy yaxam ci réew mi. Ay falaafoon ca Dagana, doon nañ jem a def dara. Waaye, kenn déggatu leen. Séku Ture moom, ca jamonoom, fexe woon ba njiiti Gaboŋ yi delloo ko néewub Almaami Saamóori Ture. Jot na, sunuy njiit roy ci moom. Bu nu déjjatee estatib Louis-Léon César Faidherbe bi, tóllanti ko ak delsib Siidiya Ndàtte Yàlla Jóob ci réew mi, dina doon lu réy a réy.
CI TEKKIG PAAP AALI JÀLLO
Boo demee ca diiwaanu Sigicoor, dinga fa fekk liise bees duppe Jiñaabo. Waaye, aka néew nit ñi xam kan mooy Jiñaabo !
Njàmbaar, fit ak ngor ñooy jikko yiy màndargaal Jiñaabo. Dafa di, Jiñaabo ab dàkkental la rekk. Turam dëggantaan mooy Jinoyeb Baaji. Moom Jinoyeb, walla Jiñaabo, as ndawu joolaa la woon, amoon fulla lool, gëmoon askanam, daan ko xeexal ba mujje cee ñàkk bakkanam. Jiñaabo mi ngi juddu ci atum 1850, ñu faat ko ci atum 1906, weeru me, fekk mi ngi tolloon ci 56i at. Li ñépp di fàttaliku, moo di ne ay jëfam ndawuñu woon, turam sooyul te nettaleem ñaawul. Ndege, Jiñaabo ci toolu-xare la daanu ! Te kenn newu ko kaay nu xeex, kenn jàmmarloowul ak moom, ñuy dóorante ba moom mu dee. Loolu lépp dara amu ci. Ab buqat, xonq-nopp bu bon, moo taxaw fale, daldi koy fetal, keroog xare Seleki. Diggante Seleki ak Sigicoor, 25i kilomeetar rekk la.
Ki ko faat, nag, doomu Frãs la, nootkat bi, bóomkatu jàmbaar bi.
Ñetti at laata Jiñaabo di ganesi àddina la coow li tàmbali. Ndaxte, ci atum 1886 la leen nguurug Frãs tàmbalee cokkaas, di leen tooñ ak a bunduxataal ba ci seen biir dëkk. Ñu ni déet-a-waay, soldaari Frãs yi di leen sànni ay ndell ak a taal jëppit seeni dëkkuwaay. Dañoo mujj a toxu, ndax seen lépp a yàqu woon, amatuñu woon sax fuñ fanaan.
Ba ci ndoorteelu 20eeluxarnu bi, Farañse yi, jaare ko ci seen ndaw lu leen fa toogaloon, dañoo jàppoon ni Seleki seen moomeelu bopp la woon. Looloo taxoon ñu daan fayloo waa dëkk ba, rawatina baykati ceeb ya, ay juuti ci seenum mbay. Waaye, askanu Seleki mësuñoo bàyyeeku, mësuñoo nangu ku leen di xoqtal, di leen jaay doole ak di aakimoo seen alal. Moo waraloon ndawu Frãs la fa nekkoon, xawoon a ragal Seleki ndax dafa jàppoon ni kaaraangeem desoon na, rawatina ba nit ña fay yeewoo taxawee temm, ne dee duñ fay lempo. Ci meenu jàmbaar yooyu la Jiñaabo nàmpe, kon mënul woon doon lu dul bañkat.
Xareb Seleki bi Jiñaabo ñàkke bakkanam, ci njiiteefu soldaaru Frãs bu doon wuyoo ci turu Lauque la ame. Moo santaane woon cong gi, jiite woon ko yit. Deewub Jiñaabo bi, nag, xawoon na indi jiixi-jaaxa ci xeli waa Seleki yi. Ndege, Jiñaabo du woon ndaw ni yeneen ndaw yi. Dafa amoon lu mu àndal, di woon sëriñ bu mag, amoon i gàllaaj. Kenn mësul woon a foog ne ab balu fetal mënoon na ci moom dara. Ñépp a jàppoon ni dafa tul. Waaye, jaam ak pexeem, Yàllaak ndogalam. Li am ba des mooy ne, xibaaru deewam bi yéemoon na lool waa tund woowee ; daanaka ñu bare nanguwuñ koo woon gëm.
Jiñaabo jotoon naa am doom ju tuddoon Sitaayóbo Baseen. Bi muy faatu, doom jaa ngi amoon 8i at. Bi Tubaab yi reyee baayam, waa dëkk bi dañ koo rawale, yóbbu ko ca dëkk buñ naan Ëllubaliir. Li ñu ko dugge woon mooy bañ Tubaab bi dugal ko ci gaal yóbbu Ndar-Géej, ni mu ko tàmmoon a defe ak doomi buur yi, mu bindu ‘’École des Fils de Chefs’’, ca daara jañ leen jagleeloon.
Nataal bi : ndey-joor jàpp càmmoñ, sëtu Jiñaabo ak Tete Jaaju*.
*Tete Jaajukilifa aada la woon ci Sigicoor ; tuddees na ko jenn daara ca diiwaan boobu.
Bàyyi wirisu Covid-19 bi law ngir sabab kiiraayu-mbooloo la Doktoor Paap Musaa Coor digle ngir xeex mbas mi. Waaye PorfesoorMusaa Séydi mi jiite Banqaasu feebar yiy wàlle ca loppitaanu Faan, àndul ak xalaat boobule. Lii la Porfesoor Séydi wax :
Naam, way-tawat yaa ngiy yokku. Kenn werantewu ko. Waaye, bu dul woon dogal yiñ jël, romboon nan fii bu yàgg. Loolooy wone ne, fagaroo gën faju. Mu am, nag, ñu jàpp ne danoo waroon a bàyyi wiris bi mu law, dal ñu bari ci askan wi ndax ñu mën a am kiiraayu-mbooloo. Waaye, wiris boo xam ne mën na laa wàll benn, ñaar, ñett ba fukki yoon sax, sun ko bàyyi woon mu law musiba mu réy la nu naroona jural. Ñi ci ñàkk kon seen bakkan kenn du xam nu mu tollu. Duma tàyyee wax ne fagaru rekk moo nu mën a may ndam ci Covid-19 bii lëmbe àddina si.
Ci ndaje mu jawriñu wér-gi-yaram ji doon amal ak taskati xibaar yi la Porfesoor Séydi indee leeral yile.
Sunu réew, Senegaal, niki réew yu bare ci Kembaaru Afrig, yàgg naa dund ay xew-xew yu mboor dul fàtte mukk.
Ci lu jege juróomi xarnu, Tubaab yi dañoo nootoon sunuy maam. Dañu daan jël góor ñi ëpp kàttan ak jigéen ñi gën a jekk def leen i jaam, di leen jaay. Bi ñu jógee ci loolu, ñu yàq ni ñu lootaabee woon Kembaar gi ci ay dëkk ak i nguur, aakimoo lépp, daggat ko nu mu leen neexe, séddoo ko ni ñu yor ngato, ku nekk ci ñoom jël wàllam. Li leen gënoon a yombalal seen jëf jooju, nag, bokk na ci li ñu gëmloo sunuy maam ne dañoo xayadi, maanaam, amuñu xayte, li nu tanee rabi-àll yi bariwul. Te loolu, duggewuñ ko woon lenn lu dul jariñoo leen ngir suqali seen i réew. Mu mel ne kon dañoo gëmloo nit ku ñuul ne dafa tawat, ñëw ne dañ koy faj te Yàlla rekk tax ba noppi ñakk ko tooke ji koy tawatloo dëggëntaan.
Ginnaaw bi ñu séddoo réew yi Afrig ba noppi, sunu mos, Senegaal, ci yi réewu Farãas moomoon la bokk. Te ñoom way-mbéeféer yi, dañoo gëmloo woon mboolaay yi ñu nootoon ne fàww ñu niru leen ndax ñoom ñoo yor melo yu baax yi. Te dañoo sawaroon lool ci bañloo nit ku ñuul boppam ba noppi doon ko xiir ci mu bëgg mel ni ñoom ngir gën koo mën a noot. Benn ci niral yi jëlee nanu ko ci góor gu nuy wax Abdu Maalig Ja ci ab widéwoo bu doon wone jaar-jaaru jàmbaar jooju di Waljoojo Njaay ak yoon wi sunum réew jaar ba am jonnam. Góor gi nee na bi ñu nekkee ndaw, Tubaab bi doonoon sëriñ daaraam daf leen doon jàngal ni Nit ku ñuul dafa réy, dafa tàyyeel te du waxkatu dëgg. Nu gis ne wax jii réy na lool ciy noppi gone waaye nanu jàpp ne lenn la ci kàddu yu ñaaw, yuy gaañ te ñàkk solo lool yi ñu daan jàngal sunuy maam ngir ñu xeeb seen bopp, suufeel seen mbatiit ak seen i mbaax tey toppandoo Tubaab yi.
Ci kow loolu nag lañu jële seenuw làkk teg ko ci kow sunuy yos. Ñu dem ba ñu bari ci nun nangu ko. Ñenn ñi dem sax bay jaawale làkk wi ak xam-xam, ñu bari foog ne balaa nit ñiy nangu ne boroom xam-xam nga, fàww ngay làkk farañse, di ko logg-loggal boole ko ak neexal baat ak a def yu kenn xamul. Ñu dem tamit ba ku juum ci làkk wi dangay rus, bëgg beqi sa bopp gaaw bala ñu lay reetaan ak a xeeb. Te fekk ne ci weneen wàll wi baati wolof yi nu nu neex lanu leen di dammee te dunu ko sax yëg. Warunoo fàtte ne làkk ak wum ci man di doon, du lenn lu dul jumtukaay bu nuy may nuy wax sunuy soxla.
Réewu Afrig yu bari yu bokkoon ci yi Farãs nootoon, farañse bi lañuy gën a jëfandikoo doonte am nañu seen i làkki bopp. Nun saa-Senegaal yi, Yàlla suturaal na nu ba nu am wolof wii nuy wax ci réew mépp doonte nguur gi farañse bi la gën a fullaal.
Ci atum 1960 lanu dog buumu nooteel gi ; 61i at ginnaaw loolu, lu nuy xaar ngir dog buum gi laxasu ci sunuw làmmiñ ?
Dëgg la, ma-réewi Senegaal yépp duñu ay wolof, yeneen i làkk ñoo ngi fi. Waaye xanaa ñépp nangu nañu ne làkk wi ñépp, walla boog li ëpp ci réew mi, di jëfandikoo mooy wolof. Am nanu lu réew yu bari amul moo di làkk wu nu jéggaaniwul fenn ba noppi nun ñépp nu ciy gis sunu bopp. Fii mu ne ab joolaa ak ub séeréer bu ñuy waxtaan walla ñuy yaxantu ci seen biir, wolof lañuy làkk. Kon, nu gis ne làkku wolof dafa weesu mbiru xeet ak waaso waaye dafa doon lu nu moom ba noppi di ci gis sunu bopp, nun saa-Senegaal yi. Te it bu nuy wax dal ak jàmm ji am ci réew mi, làkk wi am na ci wàll wu am solo wu mu ci liggéey ndax dafay boole, tey dajale waa réew mi yépp.
Nu war a sukkandiku ci loolu jox làkk wi cér bi mu moom ci sunum réew. Jarul nag di xët-xëti, jarul itam di yàkkamti waaye war nanoo def ay jéego yu nu ciy yóbbu. Du caagéeni danuy xeeb wenn làkk. Déedéet ! Làkk yépp a am solo te war nanoo jàng yépp sunu ko manee du doon lu dul njariñ ndax bépp làkk rafet na. Dafa fekk rekk ne nun danoo am lu nu moom kon du jaadu nu koy xeeb di jël leneen lu niru ak moom. Te sax nag, wolof daa gën a gànjaru farañse bi ñuy tiitaroo.
War nanoo àgg jamono joo xam ne, benn saa-Senegaal dootul am yaras di làkk aw làkkam, ñépp dinañu man di dawal ak a bind ci sunuy làkk, ku nekk am sañ-sañu jàng lu la neex ci làkk wi, Ndeyu-àtte réew meek mbooleem téere xam-xam yi (ci wàllu diine, xamtu, xeltu, mboor, ladab, àq ak yelleef, añs.) ñu tekki leen ci wolof ba noppi siiwal leen ba ñépp mën cee jot. War nanoo àgg jamono joo xam ne sunu njiitum réew buy wax ak askan wi du doon ci nasaraan, bu ko defee ñépp déggandoo bataaxalam. Sunuy jëwriñ, jàmbur ya ca ngomblaan ga ak gépp kilifa gu yor mbiru njémmeer gi fexe ba ñuy làkk wolof ci seen i barabu liggéeyukaay. War nanoo àgg jamono joo xam ne gëdd gi ñu jox farañse ci réew mi, bu ko raw lañuy jox sunuy làkk ak yi ëpp tey doole ci àddina si. Bu ko defee saa-Senegaal yi bokk ci nit ñi gën a fonk te weg seen bopp, gën a yittewoo seen  mbatiit te du tee ñu ànd ak jamonoy dox, wutali ëllëg.
Wax ji bari na, werante bi ne kurr, ñii naan  Ñaw ! Upp baax na ci laax bu tàng ! , ñi ci des naan  Aawo bu xamul boppam, wujj rekk moo koy faj… .
Coow li coow li, Farãs ak Amerig ñoo nekk ci kujje gu metti jaarale ko ci ay bànqaasi dencukaay xaalis ci telefoŋ, ñu koy wax  mobile-money . Bànqaas yooyu di Wave (Amerig) ak Orange (Farãs), ci wàllum denc, yónnee, jot ak génne xaalis, mbaa fey kuraŋ ak ndox walla jënd kérédi ak yu ni mel  lañuy yëngu te lépp ci sa biir telefoŋ nga koy defe. Wave nag, bi mu dikkee Senegaal yàggul.
Ndax ci fàttali, Wari, Jóoni-jóoni, Ria, añs… ñoo yoroon wàll wi di ci liggéey, di ko doxal ba mu woomoon lool sax. Noonu la Sonatel dugge ci làng gi, sàmp ndëndam, duppe ko Orange Money, tàmbalee jambaaje mbir yi. Ndax bi mu ñëwee, daanaka kilyaan yépp a ci daan gis seen bopp. Muy doxal ak a fóoxal kilyaan yi ba déjjati yeneen bànqaasi dencukaayu xaalis yi, ba mu des moom kott ci làng gi. Noonu mu yëg boppam, tàmbalee def lu ko neex, di teg ay ndogal ak i sàrt ci wàllum yónnee beek génne xaalis ak peyug ndox meek kuraŋ geek ñoom seen. Ñu yokk njëg yi. Ndax dem nañ ba junni boo yónnee dinga ci fey juróom-ñaar fukk, te lu xaalis bi ngay yónnee mbaa nga koy génnee di gën a bari, njëg li di gën a yokku, rax-ci-dolli duñuy fey ñi leen di jaayal lu ko jar. Ñu dem ba kilyaan yeek ñi leen fi taxawal (prestataires) gisatuñ ci seen bopp, di kaas ngir mbir yi gën a yomb ci ñoom. Waaye taxul ñu teggi seen tànk, jàpp rekk, daal, ne kenn mënatuleen a jommal mbaa di leen diir mbagg ci biir làng gi. Li wolof naan ku naagu daagu, te ku daagu ñu romb la, moo dal waa Orange (Sonatel).
Ndax Wave dafa dikk indaale ay feem yu bees ngir kilyaanam yi jariñoo ci bu baax. Bañ nañ ko ba kàddu gi ñuy bàkkoo mooy sa xaalis yaay boroom. Boo demee bay yónnee jaarale ko ci Wave, téeméer boo jël, dërëm ngay fay, bu fekkee junni bi la, fukki dërëm mooy peyoor gi. Te boo fa dencee sa xaalis, boo koy génne doo fey dara.
Doomi Senegaal yépp a gis seen bopp ci Wave ba mu des ñi leen di jaayal (prestataires). Daanaka ñépp a fa toxu bàyyi Orange Money.
Lii moo sooke ay wi.
Orange def ay pexe ba kenn mënatul a jënde kérédi Orange ci Wave. Ñu nég ab diir, mu génne ab yëgle di xamle ne dafa wàññiy njëgam ci wàllu yónnee ak génne xaalis ba ci peyug ndox meek kuraŋ bi. Léegi boo yónnee junni, juróomi dërëm mooy njëg li. Li ñu jaaxal mooy ne, Orange wàññiwul benn yoon njëg yi. Boo amee tuuti seetlu dinga gis ne li mu wàññi ci njëgi yónnee yi, moom la yokk ci njëgi génne yi. Maanaam ay feem yu bees ci wàllu njaay la Orange jëfandikoo ngir lëndëmal xelu nit ñi.
Ci gaawu bi yemook 5i fan ci weeru suweŋ la Wave génne benn yëgle di ci xamle ne ginnaaw waxtaan wu yaatu wu mu amaloon ak Sonatel, déggoo amagul ci sunu diggante ngir ñu mën di jaay kérédi Orange ak Wave, teg ci ne war nañ di jaay kérédi Orange ni ko yeneen bànqaas yiy defe, te mu dëppook yoon, du am xàjj-ak-seen. Dolli na ci ne àgge nañ mbir mi kilifa giy yoonal li jëm ci wàllu jumtukaay yeek jokkoo xarala yu yees yi (ARTP), ngir mu àtte nu, te am nan yaakaar ne àtte bi dina jaar yoon.
Noonu, Orange daldi tontu Wave cib yëgle, di ci wax ne Wave moo wax ak Sonatel ngir jaay kérédi Orange. Ngir sunu kilyaan yi am tànneef ci fu leen neex jënde fa kérédi, tegal nañ ko sàrt yiy tax muy jaay, te sàrt yooyu ñépp a ci yem, ba ci sax sunu bànqaasu bopp bii di Orange Money. Wave nag dafa foog ne li muy wàññil kilyaan yi, war naa tax ñu gën koo mën a yokkal yoolam… Waaye bu demee ba nangu sàrt yi nu ko tegal rekk, dinañ àggale liggéey bi ci ni mu ware.
Lu kujje gi metti metti, saf na sàpp ci ñii di jaaykat yi, daanaka ñoo ci gën a dee. Ndax li leen Orange ak Wave di fey fajul dara astemaak yor kër ak yi mu àndal. Ginnaaw gi ñoom tamit jóg nañ xeex. Bu ñu ñëwee ci Wave, ngir jaaykatam bi am téeméer ci bés bi, fàww kilyaan bi dugal mbaa génne lu ëpp ñaari-junni jëm ñaar-fukki junni. Bu dee Orange Money la moom, bu kilyaan bi génnee téeméeri dërëm, jaaykat bi ñett fiftin doŋŋ la ciy am (3iF) ; bu dee xaalis buñ dugal la, du ci am dara. Bu demee ba romb fukki junni, jaaykat bi juróom-fukk yu tóol ñaari fiftin la ciy am. Muy wone ni dina jafe lool jaaykat bi am ci bés bi lu mu mën a jariñoo. Jafe-jafe yii ñoo tax, jaaykat bii di Séex Ñaŋ, bind ab bataaxal di ci wax seen njàqare, yónnee ko ARTP ngir mu saafaraal leen ko.
Bu ñu ci jógulee, mbir yi dina ëppi loxo, ndege mbootaay mi ëmb jaaykat yi xaaratuñ ARTP ngir mu àtte leen. Ci 8i fan ci weeru suweŋ bii, lañ amal ndaje ak taskati xibaar yi. Ki jiite mbootaay mi di Xalil Njaay, mu ngi yëgle ne, teg nañ ay sàrt yoo xam ne dañuy ga kilyaan yi ngir ñu nangu leen. Lu ko moy, kilyaan bi du mën a génne xaalis. Sàrt yi nag dafay wax ne gannaaw-si-tey, képp kuy génne mbaa ngay dugal walla yónnee xaalis, dangay fey. Te jubluwaay bi mooy nguur gi indi ay saafara, teg ay sàrt ba nun jaaykat yi nu gis sunu bopp ci làng gi. Njiital mbootaay mi teg ci ne dogal bi, fi nu ko teg mooy ne, boo demee loppitaan di faju, fàww nga jënd tike, léegi dara yombatul, fépp foo dem nit ñi dañuy feyeeku liggéey… na jaaykat yépp topp ndigal yi te bañ a xabaabal.
ARTP génne na moom it benn yëgle ci gaawu bii yemook 12i fan ci weer wi, di ci wax ne ginnaaw buñ sukkandikoo ci Article 76 du code des communications électroniques,  àq yi Orange am la Wave am. Xamal nañu Sonatel ne sàrt boobu da koo war a doxal ci yoon, ñépp bokk ci yem mu bañ a am Kumba am ndey ak Kumba amul ndey.
Liy dëgg moo di ne Wave Amerig la fi teewal. Orange teewal fi Farãs niki Auchan, Total, Tigo, ak ñoom seen. Kon, mënees na ni li réewum Emmanuel Macron aakimoo Senegaal bare na. Lii rekk war naa tax doomi Senegaal yi yeewu, xam bu baax njeexital yi nekk ci xeex yu deme nii. Li doy waar ci mbir yi mooy ku ci déjjati moroomam ba ni faax, yaay yées ka fi nekkoon. Ndax jikkook boroom, pax. Nde ku ci nekk liy tonoom (bénéfice) rekk lay gis. Seen bopp rekk lañ fi nekkal te leneen yitteelu leen.
Kon sunu njiit yi war nañ def seen kem-kàttan ngir tënk ciy sàrt yile bànqaas, ba képp kuy doomu Senegaal di ci gis boppam, muy jaaykat bi di kilyaan bi.
TOLOF-TOLOFI ÀDDINA SEEK BIDDÉEW YI CI KOW ASAMAAN SEE YEM: AK FOO MËNTI DEM, AK LOO FA YÀGG YÀGG, BOO DELSEE FEKK LEEN FA NGA LEEN BÀYYI WOON, ÑUY XEF AK A XIPPI, MEL NI ÑU LAY MBËLLEE.
Damaa jukki baat yi ci téere Bóris Jóob bu bees bi, MALAANUM LËNDËM, sama xel tukkeeti, ma sori li ma jege woon, sama dégg-dégg yit soppeeku ci saa si.
Kàddu yooyu, ndax mënees na leen a déndaleek li xew tey Ikren? Walla loolu du wax?
Déglul bu baax walla nga teey, ànd ak dal, xoolaat dëggantaan fan laay daanelee samay kàddu.
Bi xare bi tàmbalee diggante Riisi ak Ikren ba samay baat yii rot, ay miliyoŋi nit ñoo dawe Kiyeew walla yeneen dëkk ci Ikren làqu Poloñ, Frãs mbaa Itali.
Daw-làqu googu yépp fexee mucc ci dee ak wàññi seen metitu xol moo ko waral. Waaye daw làqu taxul a mucc.
Li ci yéeme mooy doxandéem yiy agsi tey Itali, ko ci laaj mu ne la jërejëf ci dalal bi waaye nekkunu ci jàmm. Lépp lu nu amoon bàyyi nanu ko ginnaaw. Daw ba rëcc taxul sunu xol neex walla nu am bànneex.
Biddéew yaa ngi leen tiim fa nu nekk, moo xam Itali la walla feneen, waaye taxul seen xel jóg ci seen waa réew ñay jàmmaarlo ak ñeneen, waa Riisi ñi leen bëgg a wër ndombo.
Xam naa loolu moo tax ñu bari seen deret di yëngu, ñu bëgg dellu xareji Ikren.
Maanaam ci tënk, li ma taataanagum ci téere Bóris baa ngi firndeel kàddoom yaa ma dooree woon ci njëlbéen gi.
Tuuti naa ci faramfàcce waxi bindkat bu mag bi te xelam màcc ci taalif, bind téere walla tekki ciy kàllaama yu wute.
Bérébu liggéeyukaay yu bare tëj nañu ndax mbas mi, loolu la ab lànket bu Programme sénégalais pour l’entrepreneuriat des jeunes (PSE-J) xamle ciy xibaar.  Liggéeyukaay yu bari wàññi nañ li ñu daan liggéey, gis nañu ni 43,7% ci seen doole jot naa wàññeeku ci diirub mbas mi.  Bi kurél gi gëstoo këru liggéeyukaay yi ne ci réew mi yépp, gis nañ ni ñawkat yi, mbaa di liggéey liggéeyu loxo, la seen doole gën a wàññeeku. Lu tol ci 67% ci xaalis ba ñu daan am la ñu ñàkk ndax mbas mi. Baykat yi, sàmm yi ak nappkat yi tamit ñàkk nañu xaalis bu baree-bare. Ñiy liggéey ci oto yeek dem beek dikk bi daal ñoo xaw a tane demin, ginnaaw 20% ci seen xaalis rekk lañu ñàkk.
Yeesu dugg na Yeriko, jaar ca dëkk ba, di dem.  Waaye amoon na fa waa ju ñuy wax Sase. Njiitu juutikat la, te di ku bare alal.  Bëgg na gis kan mooy Yeesu, waaye dafa gàtt lool, ba manu koo gis ndax mbooloo ma.  Noonu mu daw, jiituji ca yoon wa, yéeg ci genn garab ngir gis Yeesu, ndaxte foofa la naroona jaar.  Bi Yeesu dikkee ba tollook garab ga nag, mu téen ne ko: Sase, wàccal gaaw, ndax tey sa kër laa wara dal.
Sase daldi gaawantu wàcc, ganale ko ak mbég.  Ñépp gis loolu, di ñurum-ñurumi naan: Mi ngi dal cig këru boroom bàkkaar.  Waaye Sase taxaw ne Boroom bi: Déglul Boroom bi, dogu naa may sama genn-wàllu alal miskin yi, te lu ma masa njublaŋ nit, jël alalam, dinaa ko fey ñeenti yoon lu ni tollu.  Yeesu ne ko: Mucc gi wàcc na tey ci kër gii, ndaxte nit kii, ci askanu Ibraayma la bokk itam.  Ndaxte Doomu nit ki ñëw na, ngir seet te musal ñi réer.
Bi nit ñi doon déglu kàddu yooyu, Yeesu teg ca léeb, ndaxte jege woon na Yerusalem, te ñoom foogoon nañu ne nguuru Yàlla dafay daldi feeñ ca saa sa.  Mu ne nag: Dafa amoon boroom juddu bu rafet bu demoon ci réew mu sore, ngir ñu fal ko buur te mu délsiwaat.  Noonu mu woo fukk ci ay surgaam, jox ku nekk benn libidoora, ne leen: Liggéeyleen ci, ba may ñibsi.  Waaye waa réewam bëgguñu ko. Noonu ñu yónni ndaw ci gannaawam ne: Bëggunu nit kii yilif nu.
Bi ñu ko falee buur nag, ba mu délsi, mu woolu surga, ya mu joxoon wurus wa, ngir xam nan lañu ci liggéeye.  Ku jëkk ka ñëw ne ko: Sang bi, sa libidoor bii jur na fukki libidoor.  Buur ba ne ko: Def nga lu baax, surga bu baax nga. Segam wone nga ne takku nga ci lu tuuti, falul ci fukki dëkk.  Surga ba ca topp ñëw ne: Sang bi, sa libidoor ba indi na juróomi libidoor.  Buur ba ne ko: Yaw, falul ci juróomi dëkk.  Keneen ñëw ne: Sang bi, sa libidoor baa ngi nii. Dama koo fasoon ci sekkit, denc ko.  Dama laa ragaloon, ndaxte ku néeg nga. Dangay nangu loo dénkaanewul, di dajale loo jiwul.  Buur ba ne ko: Ci say wax laa lay àtte, surga bu bon bi! Xamoon nga ne, nit ku néeg laa, di nangu lu ma dénkaanewul, te dajale lu ma jiwul.  Lu tax nag yóbbuwoo sama xaalis ca denckati xaalis ya? Bés bu ma ñëwee nag, ma mana jot sama xaalis ak la mu jur.
Ci kaw loolu mu ne ña taxawoon ca wetam: Nanguleen libidoor bi ci moom, jox ko boroom fukki libidoor yi.  Ñu ne ko: Sang bi, am na fukki libidoor ba noppi.  Buur ba ne leen: Maa ngi leen koy wax, ku am, dinañu la dolli, waaye ku amul, li nga am as néew sax, dinañu ko nangu.  Waaye sama noon yi, ñi bëggul woon ma doon seen buur, indileen fii, rey leen ci sama kanam.
Bi mu waxee loolu ba noppi, Yeesu dafa daldi jiitu, jëm Yerusalem.  Bi muy jege dëkki Betfase ak Betani, ci wetu tund wu ñuy wax tundu Oliw ya, Yeesu yebal ñaar ci ay taalibeem,  ne leen: Demleen ci dëkk bi ci kanam. Bu ngeen fa duggee, dingeen fa gis cumbur gu kenn masula war. Yiwileen ko, indi.  Bu leen kenn laajee: Lu tax ngeen koy yiwi? neleen ko: Boroom bi da koo soxla.
Ñaari ndaw ya dem, fekk mbir ya deme, na leen ko Yeesu waxe woon.  Bi ñuy yiwi cumbur ga nag, ay boroomam ne leen: Lu tax ngeen di yiwi cumbur gi?  Ñu ne: Ndaxte Boroom bi da koo soxla.  Noonu ñu indil cumbur gi Yeesu, daldi lal seeni yére ca kaw, yéegal ca Yeesu.
Bi muy dem, nit ñi di lalal Yeesu seeni yére ci yoon wi.  Bi ñu agsee fa mbartalum tundu Oliw ya doore, taalibeem yépp fees ak mbég, tàmbalee màggal Yàlla ca kaw ndax kéemaan yu bare yi ñu gis.  Ñu ngi naan:
Waaye ay Farisen yu nekkoon ca mbooloo ma ne Yeesu: Kilifa gi, yeddal sa taalibe yi!  Noonu mu ne: Maa ngi leen koy wax, bu ñu noppee ñoom, doj yiy xaacu.
Bi Yeesu jegee dëkk ba, ba séen ko, mu jooy ko  naan: Céy yaw itam, boo xamoon bésub tey yi la mana indil jàmm! Waaye fi mu ne manuloo koo gis.  Bés dina ñëwi yu say noon di jal, wërale la. Dinañu la tëj ci biir, tanc la.  Dinañu la yàqate, yaw ak sa waa dëkk. Doj dootul des ci kaw doj ci yaw, ndaxte ràññeewoo jamono ji Yàlla ñëwe, wallusi la.
Gannaaw loolu Yeesu dugg ca kër Yàlla ga, daldi dàq ña fay jaay,  naan leen: Mbind mi nee na: Sama kër këru ñaan ci Yàlla lay doon; waaye yéen def ngeen ko këru sàcc.
Bés bu nekk Yeesu di jàngle ca kër Yàlla ga. Sarxalkat yu mag ya ak xutbakat ya, ñoom ak njiiti xeet wa, ñu ngi ko doon wuta reylu.  Waaye xamuñu woon lan lañu mana def, ndaxte nit ñépp a ngi ko doon déglu, bañ benn baat raw leen.
Fii ci Senegaal, ay kàngam ci yoon ñooy tamante dëmm. Àttekat bii di Yaaya Aamadu Ja moo jiiñ nawleem Usmaan Kan miy jiite tirbinaalu Kawlax ni ku ñuy ger la. Àttekat bii di Kan moom daa woote ndaje ak taskati xibaar yi, teggi tuuma ci kowam teg ci yakk Ja lu mel ni xeme. Lu jiitu loolu Kan tekkil na boppam ndombog-tànkam ci kurélu àttekat yi te Suleymaan Télikoo nekk ca bopp ba  ndax mënatul a dékku ñàkk orma gi ci biir te ñi féete ndaw di ko teg seeniy mag .
Jëwriñ biy jiite yoon nag santaane na ñu ubbi ab lànket ci mbir mi ngir mu leer ndax rafetul ci deru Senegaal. Ñuy xaar ba xam fu wànnent di mujjee ki gëtëm. Laata boobu nag ñuy laaj lan moo xiir sunu àttekat yii ñuy werante bay weerante ?
Wote bi nu dëgmal, ñépp xam na ñu ko, wote bu jeggi dayoo la: ndax ci la ëllëgu réew mi aaju! Wote tànn la wan yoon la Senegaal war a teggu jëm ca kanam mbaa mu teggi ko, dellu gannaaw: lawla cat! Wante li ñu soxal ci jukki bii, lu lëkkëloog loolu gaa, wante leneen la. Loo xam ne soo ko seetloo, dafa mel ni dafa am jàllarbi ci ni politiciens di jëfandikoo làkki réew mi! Li ñu leen doon faral di wax mooy: demokaraasi ci làkki-jambuur ay kácci neen la, mënu la nekk! Ndax demokaraasi mooy nguuru askan wi ngir askan wi!
Waaw, bu fekke ne nag fa ñuy takke aka tekki, fa ñuy dógale, fa ñuy fasee aka fecci, ña fay wax du ñu wax lu askan wi mën a dégg, naka lees mën a tuddee mbir mooma demokaraasi? Dafa mel ni daal buum bi ñu kolonisatëër bi nasoon, ba taxoon ñuy wéy ci waawaam, ba léegi dógagul! Te buum boobu, xàncc bi ñu ko ràbbee mooy di jëfandikoo làkki nasaraan soofal sunu bos, di jàng cosaanaam fàtte sunu bos, jël ay kureelam indi teg, jël doxalinam indi teg, jël xaalisam indi teg… Te loolu feek mu ngi fi, cóow leey bari rekk, wante demokaraasi dëgg, mbaa jëm-ca-kanam ci wàllu koom-koom caada ag nekkinu askan wi da na fi jafe lool!!!
Liy firndeel loolu, mooy ba nasaraan bi xamee ne léegi mu ñakk réewi Afrik yi mu kolonise woon, fekk Alseeri ngiy xare ngir moom boppam, Wietnam duma Faraas Jemben-Fuu, Kamerun tàmbalee fippu, seneraal Degaulle da fa ne woon: na ñu yolomal buum gi ba laa moo dóg!
Te loolu li muy tekki mooy, na fi sunu jëmm yi jógge, wante sunu doxalin moom na sax ci xel yi ba fàww! Te looloo fi amoon, ba fi Seηóor nekkee ba ci Abdu Juuf ag ñi fi nekk téy! Xam nañu ne Seηóor ba mu fi jógge da dem Faraas nekk Accadémie francaise , Abdu Juuf jógge fi dem jiiteji francophonie di bàkk, di bàkkoo làkki nasaaraan! Xalaas, loolu de du ngoóora! Te su caaxaan faaxee dëgg des, Afrikee rekk ngay gis muy nangu loolu! Kenn ñemewul xalaat sax, gis sinwaa, mbaa sapone mbaa wietnamee buy soofal làkk wi mu nàmp, dem di bàkkoo làkki ñi ko mas a dëkkee tuutal ag nas buum! Da ñu fee déggoon ci lu yàggul dara sax njiitu-réew mi di wax di bàkku naan, Senegaal mooy réew mi nga xam ne, soo limaaleewul Faraas, fa la nit ña gën a xereññee ci làkk nasaraan!!! Wante nag Wolof Njaay da ne li nga moom nga mën a tiitaroo! Li nga moomul moom, Bafa rekk la sànt! Seex Anta yokk ca ne lákki jambuur de su safoon suukar ba mel ni lem itam, mënoo ko mácc ba cay taxamtiku.
Ñaka xam daal ag ñakk fayda li ñu waral bari na! Ñu bari ci waay-xeltu yi sax dañoo defe ni, wax yu ni mel ay waxi-démb mbaa ay wax yu amul solo lañu, te fekk ne loolooy ndéyi-mbill ji!
Amul xejj-ak-seen, amul benn réew bu mëna am yokkute, am tawféex ci kow topp aadaa, ag cosaanu weneen askan, rawatina dëkkee jëfandikoo làmmiñ woo moomul te fekk Yàlla natoowul a ag lu!
ImageWante nag ba léegi yakaar tasagul! Ndax téy soo seete xale yiy rap, seen xarala ci lákki réew mi, li ñu ciy wax, li ñuy ciy yàtt ci ay káddu yuy xalam, seen farlu ci siggil réew mi ag askan wi, dootoo amati benn siiki-saaka ne làkki réew mi ñu ngi ci yoonu suqaliku gu wér! Ba tax na sax, soo koo setantalee, da ngay gis ne politiciens seen bopp dafa mel ni dañoo xawa nànd loolou! Ndax léegi ñoom ñépp a taamoo wut ay dàkkentali wolof: Moo xam Bennoo Siggil Senegaal la, Bes du ñakk, Fekkee ma ci boolee, Daas fanaanal, Nay leer, Car leneen, Taxaw temm… ag yeneen yeneeni yëngu-yëngu lañu! Loolu soo koo seetloo bu baax ag jàllarbi la daanaaka, ab revolution linguistique la! Ndax ku ci nekk xam na ni soo nee askan wi bennoo siggil Senegaal rekk nit ñi xam loo wax, jaratul sax nga leen di faramfàcceel lenn. Wante soo leen nee CAP 21, walla nga ne leen Coalition pour l’Aternative ñu bari day mel ci ñoom ne ay waxi-picc! Te mbir mi nag, waxoon naa leen ko fi, su ñu doon jëfandikoo sunu làkk yi rekk léegi lépp leer naññ! Loo waxati ñépp xam ko: doo fi naxati kenn! Moo tax ba fi njiitu-réew mi nee maa waxoon waxeet! mbàmb li wër àddina!
Céy Koronaa ! Doomu-jàngoro bii yëngal na jamono.
Ku mënoon a gëm lu ndawe nii dina noot àddina sépp ? Tax na ba kenn ñemeetul a génn mbaa doxi soxlaam.  Moom daal, koronaa tëj nanu nun ñépp ci sunuy kër, tëj nu ci tiit ak njàqare. Ku nekk naan kañ lay jeex, rawati-na sunuy doom. Ñoom la koronaawiris njëkk a dëj, tere leen jàngi, ndax li jawriñi réew mi tëj lekool yi.
Xale yi gëmewuñu ko woon. Lu tol ni lekool di tëj ci diggu at mi, du muur mburaake la. Ñu kontaan, naan ndax Yàlla nu nopalu. Waaye diir bu gàtt moo ci tegu, ñu tàmbalee laaj seen i way-jur kañ lañuy dellu lekool. Li am moo di ne dañoo dem ba namm seen i xarit, bëgg a fo ak ñoom mbaa xéy rekk gàddu seen saak, sàkkuji xam-xam, jàng lu bees. Rax-ci-dolli, tey, fi mbas mi tollu, kenn xamul ndax lekool dina ubbiwaat ren am déet.
Moo waral nuy laaj tey : ndax lekoolu Senegaal dina mucc ci tawat bii di koronaawiris ? Ndax du ko jekkali faf ?
Njàngum lekool, ni ñu ko xame, ñaar a ko séq, kiy jàng ak kiy jàngale. Jàngalekat bi mooy aji-xam-xam bi, di ubbi xeli ndongo yi, ñuy topp ci waawam, lu mu leen tere ñu ba ko.
Su ko defee, fàww nu laaj lii : naka la njàng mi mënee àntu ci jamonoy mbas, jamono joo xam ne gone yi duñu janook ki leen di jàngal ?
Réew mu mel ni Finlande jot naa indi tontu ci laaj boobu. Foofu, xale yi, lu tol ci 4 ba 5i waxtu doŋŋ lañuy toog lekool bés bu ne. Daanaka xale yi sax ñooy jàngal seen bopp, ndax porfesoor bi day am beneen taxawaay, gindi ak jubbanti mooy liggéeyam. Du jàpp ni moom doŋŋ moo xam ci daara ji, day bàyyi xale yi ñuy jéemal seen bopp, xalaatal seen bopp, saa yu ñu juumee mu xettali leen. Kon, ndongo yi dootuñu ay siwo yu ñuy sotti xam-xam, dañuy yittewoo seen njàng, di wutal seen bopp xam-xam, duñu xaar sëriñ bu leen di sa. Rax-ci-dolli, dañuy mën a jëfandikoo anternet bi, loolu bokk ci liy woyofal liggéeyu jàngalekat yi, rawati-na ci jamonoy mbas mu mel ni koronaa, di tere nit ñi di dajaloo.
Ndax jotul nag Senegaal def ni réew yooyu, seetaat njàng meek njàngale mi ?
Moonte dey, réew mi tëral na ay sàrt, ci atum 1991, di ci leeral wareefi jàngalekat bi te muy lii  Jàppale bépp ndaw ci yoonu sàkku xam-xam, ngir naatal xelam, mu doon ku mën a ràññee ak a jariñ askan wi.
Waaye tey-si-tey, bu nu saytoo bu baax, day mel ni képp kuy jàngi lekool, dañu lay jël rekk, dëj la ci biir lekool, di sottiy kàddu ci sa bopp, doo xam sax lu ñuy jariñ. Neexul ba neexul waaye dafa mel ni jàngalekat yi jéematuñoo ubbi xeli ndongo yi, lenn rekk lañu leen di laaj te mooy ñu tari lépp lu ñu leen sa.
Su njàng mi tëddee noonu, mbaa xale yi dinañ màgg, doon ëllëg ay kàngam yuy amal njariñ askan wi ? Ndax mëneesul a xàll weneen yoon, yoon wuy tax xale yi mën a ràññeel seen bopp buñ demee ba gisatuñu ki leen di jàngal ? Loolu, jumtukaay yu bees yi mel ni antarnet rekk ñoo ñu ci mën a dimbali. Kon lekool bees war a tabax ngir tegu ci yoonu yokkute foofu la war a jaar.
Nan fexe ba du doon ay gént doŋŋ. Mbas mi ubbi na sunuy bët, joxoñ nanu yoonu coppite wiy jëmale kanam sunu réew. Sun ci jaaree, sunuy sët ak i sëtaat duñunu jéppi ëllëg !
BATTRÉ DAFA XEW CI JAMONO
Aw askan, bala moo tànn njiitam, war naa seet bu baax jikkoom, seetaat ko, xam mooy kan. Looloo waral Lu defu waxu, seen yéenekaay ci kàllaamay Kocc, jóg ngir jagleel wutaakon yi ay xët yuy fésal seen jaar-jaar ak seeni naal ñeel réew mi. Maanaam, li yitteel Lu defu waxu moo di xamal leen ñan ñooy dëgg-dëgg ñooñiy wër réew miy soow, te miir bu seeni ndaw gis taf fay nataal yu leen di màndargaal. Ndax, ku taxaw ne mën ngaa saafara jàngoro yi askan wiy jànkoonteel, warees na yëdduy mbiram. Li nu ko dugge, nag, du lenn lu-dul jox askan wiy tegtal ngir mu tànn ki mu yaakaar ne moo gën ci Senegaal.
Bu ko defee, nan tàmbaleek Maki Sàll, njiitu réew mi bëgg ñu falaat ko.
Ci atum 2000 la askanu Senegaal folli Abdu Juuf, fal Ablaay Wàdd. Ñu teg ci fukki at ak ñaar, mu doyal sëkk ci ‘’Góor-gi’’, dàq ko, Maki Sàll daldi toog ci jal bi. Ñépp am yaakaar ju réy ci moom, ndax guléet nu amoon njiit lu juddu fekk réew mi moom boppam ba noppi.
Maki Sàll digewul yem ci. Daanaka dafa waatoon ni dina indiy coppite yuy jëme sunu gaal gi kanam. Te ginnaaw xamoon na ne danoo xobe lool ci demokaraasi, sopp lépp lu koy dëgëral, foofu la doore. Moo ko taxoon a giñ ne dina wàññi moomante yi ci boppu réew mi, jële leen ci juróom-ñaari at yemale leen ci juróomi at doŋŋ te, ku xas ba moome ñaari yoon, dootoo mën a toogaat ci jal bi. Waaye yàggul dara mu tàmbalee indiy tànki bukki, daldi ne, aa, man kat sama yéene rekk laa waxoon, waaye këru-àttekaay gi gën a kowe ci Senegaal nee na du ci dal, fàww ma matal juróom-ñaari at yi, ñu door a seet naka lañuy def. Kon mu mel ni Maki Sàll dafa noo bëggoon a gëmloo ne amoon na lool naqar ci li ko yoon mayul mu wàññi màndaam bu njëkk bi. Loolu yabaate lay nirool. Fi mu ne nii, benn weer kesee ko ci dese te talul dara lu-dul faluwaat. Gaa, def sa kemtalaayu-kàttanam ngir ñu sànnil lay kàrt, dara aayu ci waaye laaj bi am solo dëgg mooy : ndax askan wi doyal na ci nguuru Makeem déet ?
Dinan ci jéem a tontu.
Bi Senegaal moomee boppam ba ñu teg ci benn at la Aamadu Abdul Sàll ak Kumba Timbo am doom ju góor ca Fatig ; bés ba delsi, ñu ngénte ko, tudde ko Maki Sàll. Niñ ko waxe sànq, li ko wutaleek Seŋoor ak Abdu Juuf ak Abdulaay Wàdd, moo di ne moom rekk a fi nekkagum njiit lu fekkewul jamonoy nootaange Tubaab yi. Warees na cee yokk leneen lu am solo : ci réew mii doŋŋ la mës a jànge ba ni mu génne iniwérsite Ndakaaru ak lijaasa biy biral ne ku xam-xamam màcc la ci mbirum petorol ak yu ni deme.
Ku say way-jur néewoon lool doole, nga ñefe ba réewum lëmm ne la yaa nu doy, dénk la boppam, bu la neexee nga ndamoo ko. Kon, Maki mënoon naa janook goney Senegaal ni leen : Sama pàppa ak sama yaay amuñu woon alal, bokkuuñu woon ci yax yu réy yi wànte teewumaa fas jom, di jàng ba toog fi ma toog tey jii ! Defleen ni man ! Su doxale woon noonu, dina doon royukaay. Waaye Buur, ci ñi la gën a jege, fàww mu am ciy dunguru yu lay dëkkee jay, di la wax yoo xam ni ñoom sax gëmuñu ko. Ñooñuy jag-jagal jaar-jaaru Maki Sàll, di ko jekk-jekkal, bés ba muy daanu lañ koy jàmbu, wuti keneen ku ñu nax. Jaamuwuñu Maki Sàll, seen soxla lañuy jaamu te su loolu dakkoon ci réew mi dina ci baax.
Maki teel naa dugg ci làngu pólitig gi.  Ànd-Jëf bu Làndiŋ Sawane la njëkk a bokk, ba mu newee Iniwérsite bu Ndakaaru. Toogu fa lu yàgg, nag. Ci gis-gisam, Ànd-Jëf du woon pàrti buy daaneeli bés PS. Moo ko taxoon jël kàrtu PDS. Def na fukki at ak juróom ci pàrti boobu nga xam ni Ablaay Wàdd a fa doon Buur di fa Bummi.
Ñi nekkandoo woon ak moom PDS nee ñu Maki gone gu teey la woon, yem fuñ ko yemloo, dégg ndigal te kenn mësu koo dégg mu wax lu ëpp. Bariwul woon wax sax, faf. Wàdd seetlu pas-pasam, daldi ko teg ci boppu kurélu kàngami PDS yi, muy leeral naali pàrti bi, ñu daan ko séen it léeg-léeg tele muy dàggasanteek ñoomin Abdulaay Wilaan ak waa PS yi mu àndal tey, ñu neexoo lool, ndeysaan.
Bi PS daanoo ci atum 2000, Góor-gi woolu Maki, teg ko ci wetam. Ci diggante 2000 ak 2008, Petrosen la ko njëkk a dénk ba noppi boole ko ci ñaari gornmaaam, soog koo def Njiitu-jawriñi réew mi. Atum 2007 la Wàdd doon wut ñaareelu màndaa. Booba fekk na mook doom ji, Karim Maysa Wàdd, ñu def fiy njaaxum yu kenn xamul nañu tollu, réew mi jéppi leen, ñépp ne Wàdd jeexal na tàkk, su yëf yi jaaree ci yoon day daanu. Mu wóolooti Maki Sàll, ne ko jiiteel sama kàmpaañ. Maki jig lool Ablaay Wàdd ndax ba tey jii kenn mënul a wax fan la Góor-gi jaar ba faluwaaat ci sumb bu jëkk bi !
Joŋante tànneefu dipite yi ñëw, PDS yépp topp ci ginnaaw Maki Sàll, pàrti bi daldi amaat ndam, moom ci boppam ñu fal ko njiitu Péncum réew mi.
Waaye yàggul dara ndombog-tànk googu indil koy jafe-jafe yu jéggi dayo. Ndax bés ba mu jaaxaanee Place Soweto ne na ko Karim Wàdd wuyusi, wax dipite yi fan la dugal xaalis biñ jagleeloon ndajem OCI mi fi amoon jamono jooju, la Wàdd mer ba funki, ne kii ndax yaramam neex na, sama doom man, Karim Maysa Wàdd mi nga xam ne Senegaal ba Senegaal daj moo fi gën a xereñ, ëpp fi xam-xam ! Booy seet, keroog la diggante Maki Sàll ak Ablaay Wàdd tàmbalee yàqu ba sunu jonni-Yàllay-tey jii. Noonu la ko Góor-gi jëlee ci boppu Péncum réew mi ba noppi dàq ko PDS.
Li nu xamoon ci pólitigu Senegaal, nag, moo di ne boo deewee ba ñu suul la, fa ngay doxe ñu fàtte la ba fàww. Moonte, ak lu mu metti-metti woon, Maki Sàll fexe na ba dëkk Ablaay Wàdd, daan ko jéll bu amul benn werante, wuutu ko ci jal bi.
Naka la def ba dekki, delsi, di jiite tey réew mi ? Ay ñoñi Màkee ngiy wër réew miy yéemu ci xelam, naan ni ngeen koy gis muy patt-pattaaral, njàccaar dëgg la, moo fi gën a xam li mu bëgg, xam it naka lay def ba jot ci. Ñu ngi naan tamit laata muy sóobu ci pólitig bi, dafa wër Senegaal, waxtaan ak askan wi, xam soxlay ñépp, soog a dige ay paj.
Loolu, de, lay nitam di wax. Wànte ndax kàddu yooyu yenu nañu maanaa ?
Bunu kenn jéem a gëmloo ne doomu Aamadu Abdul ak Kumba Timbo jee ëpp xel ci réew mi. Déedéet. Maki Sàll nitu neen la, kenn la fi ëppul xel. Ku gis ni muy doxale ak i noonam — tëj ràpp ci kaso bi Karim Wàdd ak Xalifa Abaabakar Sàll — dinga njort ne du nit ku wóolu lool boppam. Janoo na tamit ak réew mi di tagg Tubaab yi ñu daan beral loxo, nee na, di ñamal sunuy soldaar ay desserts, di ko xañ yeneen doomi-Afrig yépp. Lii rusluwul ? Fekki na fi yit ay naataangoom Kigali, ñu laaj ku ci nekk su ko Yàlla mayoon xam-xam ban jumtukaay lay njëkk a sàkk ngir jëmale Afrig kanam. Ku fàttaliku li mu tontu keroog, fàww nga xaw cee am kersa…
Dëgg la, ku Yàlla mayul tuuti xel ak fulla ju mat sëkk doo jiiteji mukk lu tollu nim réew. Wànte am na leneen lees war a sóorale ci réew mu mel ni Senegaal.
Ay nooni Maki Sàll dinañuy wax ne Tubaab yee ko seetlu bu baax, xam ne kii amul dara lu muy bañ, luñ ko sant dina ko def, ñu daldi koy dooleel, jàpple ko ba mu falu. Du ñàkk mu am ñu ni nu : Déggal ma ñii rekk ! Yéen a gën a ñeme Yàlla ! Ndax ba muy am yéen a ko fekke ? Ku mu neex nga gise noonu mbir mi wànte pólitig, li ci ëpp solo, buy am ku ci bokkul doo ko fekke ! Te sax, ñaari firndee ngi yuy dëggal tuuma jooju. Bi ci njëkk moo di ne Frãs, réew yi mu tegoon loxo ci Afrig yépp, amu ci benn bu mu may foo yakkee sa nàkk. Tey la leen gën a sonal, tënk leen ba yëngu sax të leen. Li Pari tàmm a def mooy tabb njiit ciy nitam, nga doon ag xuusmaañàppam, mu yolomal buumu njaam gi nag, ngay tooyal ceebu Frãs, waaye booy féqu, nar koo rëcc mu daldi lay tam dëmm, sàkkal la pexe. Ku weddi lii, laajal Sànkaraak ñeneen ak ñeneen. Ñaareelu firnde bi moo di ne bi Maki Sàll faloo ci atum 2012 ba tey, deful lu-dul ràcc jemale ci kanamu Tubaab yi. Ñépp a ngi ciy teg seen bët. Muy Eiffage, di Auchan, di Orange, di Bolloré, di Total ak Alstom, suñ fi nekkoon di lim sosete Tugal yiy manq deretu askan wi, duñ fi jóge tey. Ku mu neex, ku mu naqadi, ñooy teg ndawal ci réew mi, sunu koom-koom a ngi ci seeni loxo.
Nee ñu Maki bariwul wax, day jëf : waaye am na nu, soo koy jëfe, looy doyeeti wax ? Moom daal, wax ji yépp lii rekk la : Maki Sàll ak Tubaab yee bokk mbuus te li tee Senegaal jëm kanam, loolu ci la. Ku yéene sam réew li gën ci moom, doo ko wànteer ay doxandéem.
Waaye kenn du ni Maki defu fi dara.
2012–2019 : juróom ñaari at yi mu toog ci jal bi, yeggali na liggéey yu bari yu Ablaay Wàdd sumboon. Xanaa rekk ni mu leen yàkkamtee sottal ngir am lu mu bàkkoo ci kàmpaañ bi ñuy waajal, moo xaw a teey xel. Moom mi ñu naan ku ànd ak sagoom la, xéy-na bu teeylu woon tuuti, doon na woyofal njëgu TER bi ak bu ótórut beek peyaas bi. Mbirum njëg li, lu am soloo, ndax xaw naa tiital ñi seen xam-xam màcc ci koom-koom. Nee ñu xaalis bu dul jeex la Maki leb bitim-réew dugal ko ci TER beek yeneen yi muy jébbal askan wi fan yii. Ci loolu sax la waa Bennoo Bokk Yaakaar di sukkandiku naan Senegaal tegu na, ni oto rawante yu gaaw yooyu, ci yoonu yokkute, yànj ba dee, di def fiiw ! fiiw ! rekk.
Amaana koomu réew mi am tan waaye mel na ni yëf yi dañoo féete boor. Leneen lu ñépp di teg seen bët, moo di ne mbokki Maki Sàll yeek ñi koy jàppale, waxuñu dara, seen ceeb a ngi niin. Waaw, ndax mënees na tudde lii yokkute dëggëntaan ? Noo yey laaj loolu ndax muy loppitaan yi di lekool yi, benn doxu ci : ku sa loxo jotul sa ginnaaw — te ñooñoo ëpp ci Senegaal — soo feebaree doo faju te sam njàng du sori.
Fi mu ne nii, Usmaan Sónko, Idirisaa Sekk, Isaa Sàll ak Madike Ñaŋ a ngi koy waaj a song. Xam ni mbir miy mujje jafe na. Li ñu war a fàttaliku rekk moo di ne Maki Sàll du neex a déjjati. Laata ñuy agsi fii tey, tas na ñaari pàrti yi fi ëppoon doole, PS ak PDS. Leneen yitteelu ko lu dul amaat beneen màndaa bu juróomi at. Loolu rekk a tax muy wër réew miy jébbale ay pom, ay saxaar ak i jàkka. Gone yaa ngi koy kókkali sax ci Facebook, naan alkaati Ndakaaru yi tey ku ñu gis ngay dawal oto bu bees ñu laaj la ndax Maki  inaugurer  na ko, soo leen nee déedéet ñu ni la taxaweel wet, mu ngi ci yoon wiy ñëw ! Am na yit ñu koy méngaleek Maxuréeja Géy mi doon yaakaar  màndaa  moom tamit ba taxoon koy leb xaalis bu bare di ndaataatallax. Wànte ci filmu Usmaan Sémbéen bi, Maxuréeja rekk la àddinaam di mujjee yàqu-yaxeet.  Màndaawu  2019 bii moom, du ñàkk réewum lëmm la nar a salfaañe. Mel na ni Maki Sàll a ngi tayle ëllëgu goney Senegaal ngir rekk ga1ddu ndam li bésub 24 féewaryee bii ñuy séentu…
Mamadu Jàllo ak Bubakar Bóris Jóob
(SÉEX MBÀKKE AMAAR, JËWRIÑUNDONGOY-DAARA SENEGAAL YA CAWUHAN. CI TAATAANUG NDEY KODDU FAAL)
Ndey Koddu Faal : Sëriñ Séex Mbàkke AMAAR, maa ngi lay nuyu ci turu Lu Defu Waxu, di ab yéenekaay ci kàllaamay KoccBarma fii ci Senegaal.
Ginnaaw bi nu la gërëme ci li nga nu nangul waxtaan wii, ma bëggoon laa bàyyi  nga wax ñiy jàng yéenekaay bi yow yaay kan, laata nuy sóobu ci laaj ak tont.
Séex Mbàkke AMAAR : Maa ngi tudd Séex Mbàkke AMAAR, di doomu-Senegaal, am 30i at. Maa ngi jàng fii ci réewum Siin, ci dëkk bu ñu naan Wuhan. Maa fiy jëwriñu ndongo-daaray Senegaal yi.
NKF: Ndax mën nga noo wax ñaata at nga fa defagum ak tamit lan nga fay jàng...
SMA : Atum 2017 ba léegi maa ngi  fiy jàng waaye nag du guléet ma ñëw ci réew mi. Maa ngi bindu ci daara ju mag ji tudd ‘’Central China Normal University’’. Fi mu ne nii tollu naa ci PHD, di gëstu ci jëflante diggante Senegaal ak Siin (histoire des relations diplomatiques sino-sénégalaises).
NKF : Feebaru Covid-19 bi lëmbe àddina sépp bi muy door a feeñ Siin, ñu bari dañoo yaakaaroon ni fa lay yem, feebaruSinwaa la… Yéen doomi-Senegaal yi nekk Siin tamit bëggoon ngeen a ñibbisi, Njiitu-réew mi Maki Sàll ne loolu mënul a nekk ndax Senegaal amul pexe yu mu leenindee. Kàddu yooyu juroon coow lu réy. Naka ngeen ko dunde woon ?
SMA :  Feebaru koronaawiris nag, nuy fàttali rekk ni mën naa dal ku nekk, loo mënti doon, ak koo mënti doon. Waaw, bi muy door a feeñ fii ci Siin, nguur gi danoo bind ay bataaxal ne ku ci nekk na jokkookkilifay réewam ngir ñu jëlsi la nga ñibbi sa dëkk, ndax ñoom rekk ñoo mën a dogal loolu. Ci kow loolu, nun it nu tàmbalee def lépp li nu war ngir mën a ñibbi. Ñaanoon ñu jële nu fii ba jëmmi jamono… Xey bés rekk , ni ko ñépp déggee, njiitu Senegaal wax ni Senegaal amul ay jumtukaay yu mu mën a jële ji ay doomam ci Siin. Juroon na naqar, njàqare ak tiitaange. Kàddu la yu indi woonjiixi-jaaxa te du ay kàddu yu neex a fàtte, rawatina waxin wu jekkul wi ak ni nu ko dégge woon.
Waaye nag, nu jëloon lépp delloo ko ci loxo Yàlla, jàppe ko rekk  dogal, xam ne su waree jeex, dina jeex. Nu ngi sant bu baax.
Ba tey jii nag, nun xamunu lu tax ñu bàyyi nu fi ca jamono jooja. Déedéet.
NKF : Ni nga ko waxe, waxin dafa am solo te ku nekk ci tiis, boo ko mënul a dimbali yit, am na noo xam ni boo ko waxeek moom dinga dalal xelam. Dëgg la kàdduy Maki Sàll yi indi woon nañ njàqare gu réy ci waay-juri ñi nekk foofu ak it képp kuy doomu-Senegaal. Léegi nag Covid 19 yegsi  na Senegaal, laal lu ëpp ñetti téeméeri doom-aadama. Lu Defu Waxu doon laaj ndax tey jii su ngeen ñibbisi woon, dungeen ko réccu ?
SMA : Dëgg la, koronaawiris dugg na Senegaal, te ma nga fay am i tànk. Xanaa di ñaanal Senegaal ak àddina sépp tey ñaax doomi-Senegaal yi ma ko sañ a wax ngir ñu gën a farlu ci ndigël yiy doktoor yi joxe ngir mën a mucc ci feebar bi, wàññi laamisoo tegën a bàyyi xel ci cet gi.
Ci sa laaj bi nag, su dee dëgg a neex Yàlla amunu dara lu nuy réccu. Déedéet. Ndax lu ma mënti am, sama réew moo ma ko gënal. Ba nuy sàkku ci nguuru Senegaal mu jëlsi nu, xamoon nanu bu baax ni dara jotu nu. Te sax su doon damaa am feebar bi walla ma war a faatu, faatoo sama dëkk ci samay mbokk moo ma gënal faatoo ci àll bi. Feebar bi it, su ma ko amoon, duma ñëw Senegaal di ko fa wàll kenn, damay faju ba noppi door a def lu may def, damay jàpp ni rekk ab soldaar laa bu dem xare. Senegaal, samay mbokk a fa nekk te ñoom ñépp jàmm rekk laa leen yéene.
NKF : Wax nga dëgg, ndax niñ lay xoole sa réew ak réewum jaambur du benn. Loolu leer na. Laaj bi ma la laaj, xey-na déggeewoo fi may waxe : jamono ji ngeenbëggoon a ñibbisi, koronaawiris daa amoon Siin te amul woon Senegaal. Léegi laal na lu ëpp ñetti téeméer ci Senegaal te mu ngi wéy di law. Kenn umplewul ni pexe yi Siin am, Senegaal amu ko. Ma doon la laaj tey jii nga xam ni feebar baa ngi ci sunu réew mi, ndax su ngeen ñibbisiwoon du leen jural réccu ?
SMA : Maa ngi door a xam fi ngay waxe waaye awma benn réccu, donte Siin moo ëpp fuuf Senegaal doole. Su ma ñëwoon Senegaal yit damay sóobu ci liggéey bi rekk ngir lu jëmale sama réew kanam. Man noonu laa gise mbir mi, te loolu moo ma yitteel.
NKF : Waaw, dëkku jaambur moom loo fa mën a tekki it doxandéem nga fay doon.Kon li am solo mooy, ni ko Séex Anta Jóob wonee, boo jàngee li nga war a jàng ba noppi, nga dellu sa réew, amal leen njariñ. Di la ndokkeel ci loolu.
Biy koronaawiris door a am Siin, yéen ñi mu dalul, dañ leen a beroon ngir aar leen. Nu doon laaj naka la gaw (confinement) boobu deme. Naka ngeen koy dunde ?
SMA : Feebar bi nu ngi koy dund ak ngor ak jikkoy nit  ñu am diine. Te gaw bi moo nuyaar, mooy sunu kaaraange. Ba fi Covid-19 bi duggee ba sunu–jonn-Yàllay-tey jii, nu ngi ci ber googu, sa néeg ngay nekk, doo génn lu–dul yéeg geg (escalier) ñu jël sa tàngaayu yaram nga daldi wàcc. Sunu dundin soppiku na bu baax a baax.
NKF : Ginnaaw gaw ngeen nekk, njàng mi nu muy deme ? Seen lekk it nu muy deme ?
SMB : Man samam njàng, ci gëstu la tollu, maa ngi ci. Ñeneen ñi njàngum-soreyoo lañuy xal a def ak seeniy sëriñ. Loolu door na. Fii, KENN DU GÉNN.
Ci wàllu lekk gi, dëkkuwaay bu nekk ak nimuy doxale. Man fi ma nekk nii, nun ñépp ay gan lanu fi waaye man rekk maa fiy doomu-Senegaal. Sunu yeneeni mbokk yaa ngi ci yeneen dëkkuwaay yi. Am na ñoo xam ni ci seen biir dëkkuwaay lañul jël benn néeg jagleel ko njënd meek njaay mi ñeel liñuy dunde. Kilifa yi tamit dinan ci jàpp. Man nag fi ma féete, mën nga woote wax li nga soxla, bu dibéeree ñu indil la ko nga fey. Noonu daal lan koy defe. Xamoon nanu ni ci gaw la yëf yiy mujje ba taxoon na nu fagaru.
NKF : Dangeen di ay doomi-Senegaal yu nekk ci réew mu am feebar bu doy waar, Lu Defu Waxu bëggoon a xam ndax gornmaa Senegaal mi ngi leen di jàppale. Su dee lu am la, wan xeetu ndimbal la ?
SMA : Ambàsadëer bi mi ngi Beijing, tedaanaka bés bu ne dina nu laaj sunu jàmmi yaram. Yenn saa yit dinaay jokkook yenn kilifay Senegaal nu weccee xibaar, ñu nuy nemmeeku. Bi feebar biy door a song Siintamit, bi Maki Sàll nee mënu noo dimbali nu ñibbi, yónnee na nu koppar. Waaye ca la yem. Boobaak tey daal amaatul benn jéegobu nguur gi def.
NKF : Ñu baree ngi tuumaal Sinwaa yi fan yii, naan dañuy bunduxutaal ak a toroxal nit ñu ñuul ñi. Ndax ni ñu koy waxe la deme ? Ndax foofa ca Siin daa am ay doomi-Senegaal yu ay Sinwaa takk di leen diri ci mbedd yi ? Ndax Sinwaa yi dañoo jàpp ni doomi-Afrig ya fa nekk ñooy lawal doomu-jàngoro bu Covid-19 ?
SMA : Waaw, ni ngeen ko gise ci widéwoo yi, lu ñuy dund la fii ci Siin te ñépp di ko naqarlu. Ñu ngi koy naqarlu ba fu naqar yem. Guanzu la doomi-Afrig yi ëppe, foofa la mbir yi gën a takkarnaasee. Su nu sañoon nag, sunuy gornmaa jóg ci lii, won seen i naataangoy Siin fullaak faayda.
Am na lu ma bëgg a wax fii, foo tollu dégg ñu naan doomi-Afrig, doomi-Afrig… Xey-na su nu booloo woon, dinan gën a am doole waaye ku ci nekk ak sa yoonu boop la, ndax bokkunu gis-gis, danoo féewaloo te loolu dafa néewal sunu doole.
Am na leneen lu am solo lool te ñu koy faral di fàtte, mooy maanaam jël benn dëkk kepp di ko tëkkaleek Afrig yépp, ak ni mu tollu.Jaaduwul ñuy wax : ci misaal, Siin ak Afrig. Liy yoon mooy Siin ak Senegaal, Siin ak Niseryaa añs ; walla boog nañ ni : Aasi ak Afrig.
War nanoo xoolaat sunu bopp, Afrig warta nekk mbaamu kenn ba ku jóg ndulli ko ba sa xol sedd, soo noppee aal sa moroom te dara du la ci fekk. Sunuy njiit am nañu ci wàll bu baax a baax. War nañoo fexe ba kenn du nu yab.
NKF : Ñaawteef yooyu ngeen di dund tey jii ca Siin, ndax ndongo-daara yi ci lañu bokk ?
SMA : Sinwaa yi fi mu ne nii doomu-Afrig lañuy bañ a gis, amul xàjj-ak-seen. Ñi ñuy toroxal am na ciy ndongoy-daara, ay jaaykat ak i liggéeykat. Ñoom daal, bàyyiwuñu kenn, soo ñuulee te nekk doomu-Afrig rekkñu dal sa kow.
NKF : Ci kow loolu, yéen ban taxawaay ngeen ci am ? Yan pexe ngeen lal ngir mucc ci lii ? ‘’Consul’’ ba fa nekkal nguuru Senegaal luy taxawaayam ci mbir mi ? Ndax jokkoo naak yéen ngir seet nu mu koy saafaraa ?
SMA : ‘’Consul’’ bi nag mësunu koo teg bët, mësunoo jokkook moom, man xaw ma sax turam. Dégg naa am na benn mbootaay moo xam ni Sëriñ Mbay miy toftalu njiit li mi ngici ak consul bi, ñooy liggéey ak sunu mbokk yi ñu dëj seen kër.
Bu loolu weesoo, nun ndongo yi nu ngi diisoo ci sunu biir ak itam yeneen doomi-Senegaal yi fi nekk ba ci sax yeneen doomi-Afrig yi ngir fexee dakkal nootaange bi. Jot nanoo jokkoo yit ak kilifay réew mi, weccook ñoom xalaat. Waaye ak lu mënti am, li am solo moo di ne luy jot jot na ginnaaw dee. Ñaawteef yi xew tey Siin, du guléet ndax dégg naa lu ni mel amoon na fi te mujjul fenn ci atum 2008 ; boobu nag fekkul ma nekk Siin. Yaakaar naa ni dina deme neneen bii yoon.
NKF : Ndax yéen doomi-Senegaal yiy jànge nii Siin, dangeen a am ndimbalu nguur gi walla yéen ay dundal seen bopp ?
SMA : Nekkin yi du benn. Am na ñu ci amndimbal, am na it ñoo xam ne ñooy dundal seen bopp, seen i waay-jur ñoo lee di yónnee xaalis, ñu ciy fey iniwérsite, di ci faj seen soxla.
NKF : Ba tey ci wàllu jóge Siin, ndax am na yeneen doomi-Afrig yu ngeen nekkaloon te ñooña ñibbi ?
SMA : Waa-waaw. Ci lu ma xam te mu leer ma nàññ, réew yépp jëlsi nañu seen i doommuy Móritani di, SudaN mbaa Alséri mbaa Marog walla Tinisi ak Afrig dii Siid.
NKF : Ndax yéen waa Senegaal ca Siin, jàppuleen ne seen réew da leen a won ginnaaw ?
SMA : Ca njalbéen ga, amoon na ñu mer ba futt, mbir mi bettoon na leen lool. Ku nekk ak ni nga ko dunde. Man ci sama wàllu bopp, am na lu ma yëgoon bi ma koy door a dégg waaye ak ndimbalu Yàlla gaaw naa ko génne sama xel. Kenn mënu maa teree doon doomu-Senegaal, moom laay xal di nekk te jàpp naa ne kenn ëppëlewu ma ci Senegaal.
NKF : Dangeen a nekk ci réewum jaambur, ñu dalal leen fa, réew mi am i jafe-jafe rekk ngeen bëgg a ñibbi. Ndax ci jamono jooju Sinwaa yi tamit jàppuñu ni dangeen leen a won ginnaaw ?
SMA : Xam nga, kilifay Siin yi ci seen bopp ñoo ni woon ku bëgg a dellu sa réew mënngaa dem. Am na sax ñu nu doon wax :buleen dem, toogleen fii te am kóolute ci nun. Waaye ñi lay wax loolu day fekk ngeen miinante, ñi ci des doo xam luy seeniy xalaat. Sinwaa nag, ku bëgg réewam la. Leer na ñépp.
NKF : Yaa ngi Siin at yi ñu weesu yépp, lan moo la fa gën a yéem ?
SMA : Li may jaaxal ci àddina bariwul ndax lépp lu ma gis damay jàpp ne sunu Boroom moo ko def. Siin nag, li ma fi gën a seetlumooy ni mu naate, ni biis yiy mel, ni tali yi yaatoo, ni dëkk bi sete, mbedd moo gis mu ni gàññ ak i defukaayu mbalit, yii daal saa su ma ko gise dama naan lii de, su ma ko mënoon a def Senegaal dina baax. Lu ma fi dul fàtte la, wax dëgg-Yàlla.
NKF : Yow mi  dëkk ci réew mi Covid-19njëkk feeñ te xam it ni waa Senegaal didunde, loo leen di digal ci wàllu fagaru ?
SMA : Nañu dunde ni ñu war a dunde ; Senegaal réewu diine la : muy jullit bi di katólig bi, ku ci nekk dangaa war a set, sell, bañ a taq ; te sax sëqat jëme ci nit ñi ak yu ni deme, diine tere na ko. Kon su nu dundeenoonu rekk mën nanoo mucc ci koronaawiris bi. Nañu jaayanteek suñu bopp tuuti rekk, mu jàll. Su ko defee li feebar bi bëgg du ko fi ame. Dëkk yi ko daan yépp amuñu garabam, noonu rekk lañ ci mucce, noonu lañ doge wàllent wi.
NKF : Loo bëggoon a tëje, yóbbante ko waa Senegaal ?
SMA : Xanaa di leen jaajëfal yéen waa Lu Defu Waxu ci liggéey bu rafet bi ngeen didef, te muy jëmale làmmiñi Senegaal yi kanam.
Bu loolu weesoo, nu ngi siyaar sunu waa-jur yi nga xam ni bés bu Yàlla sàkk ñu ngi ci kanam ci lépp. Nu ngi sant bu baax ñépp ñi nga xam ni ñu ngi nuy bàyyi xel, di nu ñaanal ci lu nu yëg ak lu nu yëgul.
Ginnaaw loolu tamit, feebaru Covid-19 bii am nanu ci jàngat bu mag ci sunu digganteek sunu réew, ak yeneeni réew ciàddina si ak it sunu digganteek sunu Boroom, nu war fee jóge gën a dellu ci Yàlla.
Kenn matalewul ku dul Yàlla waaye nu ngi ñaax sunuy kilifay réew ñu gën a farlu ci wàllum paj, defar ay lopitaan yu mucc ayib ndax sunu réew mi rafle na ay mask, aynoyyikaay  ak i lali lopitaan. Nanu farlu daal ci fànn yépp, ngir jëm kanam.
Yal na Yàlla musal ñépp, defal nu tawféex ak taysiir.
NKF : Sëriñ Séex Mbàkke Amaar, Lu Defu Waxoo ngi lay gërëm ci waxtaan wi, ci sa jot, ak ni nga nangoo sédd askanu Senegaal ci say xalaat. Jërëjëf.
Naples noppeegul ngir bàyyi Kalidu Kulibali mu dem. Moo ngi ci tànki yokkal ko peyooram ci àpp gu gudd donte ni këlëb yu mag yu mel ni PSG, Roma, Chelsea, rawatina Barcelone, fësal nañ seen bëgg-bëgg ci doomu Senegaal ji ak di ko dig lu ëpp li ko Naples daan fey. Lu soxal Abdulahat Jàllo, Paris mën na koo abale walla mu jaay ko Stade de Rennes mi nekk ciy tànkam ; fekk na Saajo Maane ñuy wéy di ko gën di dégg ca Bayern.
Isen Aabare, Njiitu réewum Càdd la woon, génn na àddina ci loppitaal Principal bu Dakaar talaata 24eelu fan ci weeru ut 2021. Nee na ñu covid-19 bee ko yóbbu. Mi ngi amoon 79i at. Moom nag, yoon da koo daanoon, mu waroon a tëdd kaso giirug dundam.
Isen Aabaree ngi gane àddina 13 ci weeru ut 1942 ca dëkkub Càdd buñ naan Faya-Largeau.
Daanaka foo ko tudd, xel yépp dem ci liñ ko fi àtte woon ba caabi féete ko ginnaaw. Waaye ginnaaw doxotu gëléem kow la jëm, kenn mënul a tudd Aabare te doo wax tamit ci 40.000i doom-aadama yiñ ne moo leen bóom ak saa-Càdd yi mu tere woon ñu dellu seen dëkk. Daanaka doomu-Càdd joo waxal mu ni la ñaawtéefi Isen Aabare bàyyi nay góom ci njabootam. Am na ci ñoo xam ni ci jamono xarey maxejj yi lañ dakkal seen njàng. Ñu bare it génn nañ réew ma ci lu leen gënalul woon.
Isen Aabare bi mu làqusi Senegaal ak tey mat na fanweeri at ak benn ndax ci atum 1990 la fi ñëw. Goxu Wakaam la dëkkoon ak njabootam.
Bunu fàtte ni Isen Abare daan na xeex bu baax Xadafi ci ndimbalug Farãs ak Amerig waaye daa dem ba ci biir mu bëgg a dëddu Farãs, xamal Mitterrand, njiitu réew ma woon, ni Afrig daa mës a am melokaan buñ koy jiitee, maanaam amoon nanu sunu doxalinu bopp ; kon,  amul saar wu mu war a jàngee ci moom. Looloo tax Farãs fexeel ko.
Waaye du loolu rekk moo jural Abare fitna ji ko dawloo Càdd indi ko Senegaal ba mu faatoo fi. Moo nekkoon ci boppu réewum Càdd diggante 1982 ba 1990 bi mu cëtëŋee Gukuni Wédey, daldi koy wuutu ci jal bi. Kon mënees na ne ngànnaay la jote woon ca nguur ga, waaye ngànnaay moo ko fa jële moom ci boppam, ndax Idiriis Débi-Itnoo ko fey boram.
Isen Aabare jiiñ nañ ko ne dafa taxawal nguurug jaay doole, doon buur, di bummi, ku ko weddi mu dal sa kow, képp ku bañ jaarul ci waawam, mu toroxal la, lee-lee sax mu leb say fan. Looloo waral njabooti ña mu bóomoon lëkkaloo cig kurél ànd ceek ay layalkat, sàkku ñu àtte ko, daan ko te jox leen ndàmpaay.
Ci atum 2015 lañ àtte Isen Aabare ci Senegaal mu sukkandiku ci  déggoo  gu Senegaal ak  Union africaine  xaatim. Guléet sax ñu àttee Afrig ku fi doonoon njiitu réewam, daan ko, tëj ko kaso. Liñ ko dugge woon mooy mu doon am ngànt ci bépp njiit bu ko bëggoon a toppandoo.
Li Isen Aabare nekk ci kaso bi yépp, soxnaam, Faatim Raymoon Aabare, daan na dajeek taskati xibaar yi, di layal boroom-këram. Fu mu tollu it, mi ngi doon jébbaane ak a ŋàññ nguuru Maki Sàll ak ëttu àttekaay bi ñu duppe  Chambres Africaines Extraordinaires. Moom, soxna si, dafa gis ni kurél gii ak nguur gi dañoo kootoo ngir toroxal Isen Aabare, Farãs moom nekk ci ginnaaw di xamb taal bi.
Ànd naak tamit seen layalkat di Me Sire Keledoor Li ñaan ba tàyyi ñu afal Aabare ndax mag la, rax-ci-dolli wérul. Te bu loolu weesoo it, njabootam ragaloon nañ Aabare jële koronaawiris ci kaso bi. Mujj gi nag, ci awril 2020, yoon mayoon na ko mu dellu këram diirub ñaari weer, noyyi ngelawul péex. Waaye kaso da koo nëbbaat jant bi. Bi mu feebaree ba xaw a sonn, lañ ko door a yóbbu ci benn kilinig. Biñ gisee ni li ko dal a ngi ëpp i loxo, ñu jàllale ko lopitaal Principal bi mu faatoo. Am na ñu doon wax ne ci kaso bi la Aabare amee feebar waaye jawriñu Yoon bi, Me Maalig Sàll, da koo weddi ba mu set. Nee na ca kilinig ba mu doon fajoo la ko covid-19 bi dale.
Ak lu mënti am, àddina sépp dina jàpp ni Isen Aabaree ngi faatoo Senegaal, réewum teraanga mi ñépp di woy.
Ku dee bari xarit …
Ba xibaar bu tiis bi jibee ak tey, ñu baree ngi taggal Isen Aabare ay maamam, naan bañkat la woon, dafa bëggoon réewam, walla moo tabax Càdd, dakkal fa nooteel. Ci seen xalaat daal, bu Càdd nee jonn, tey, nañ ko sante Isen Aabare.
Waaw, ña mu faat seeniy waajur mbaa seeni doom xanaa dañ leen a fàtte ? Doomi-Càdd yi mu gàddaayloo, nag ?
Naam, nguurug Senegaal mënoon na koo génne kaso te du tee muy wéy di bàyyi xel ci moom. Xamees na loolu. Waaye nag, nekk fi naan ñayu-xare la woon ba di ko tappal i medaay, loolu moom xel mënu koo nangu.
Moom Isen Aabare, mësul a bari wax, ca layuwaay ba sax, patt la mës a féetewoo waaye tey jii, noppi na ba fàww. Ñiŋ ko denc ci sëg yu Yoof yi, fii ci Senegaal. Yaaxam Mbay, njiitu yéenekaay Le Soleil jël na kàddu ca rob ba, wax lii : Isen Aabare, daa gëmoon ni Afrig benn bopp la, kon suul ko Dakaar ak Njamenaa, benn la woon ci moom. Man nag li ma gënal mooy wax ci lu baax li mu defal réewam doonte newu ma fi di fàtte-fàttelu liñ koy tuumal . Doomu Isen Aabare, moom, di wuyoo ci turu Amiid Isen Aabare, juddoo Senegaal, di ma-xareñ (ingénieur) ca Farãs, nee na baayam ku baaxoon la, ku bëggoon Afrig te ñoom diñañ def seen kem-kàttan ngir dëgg gi feeñ ëllëg, ñépp xam ni Isen Aabare, Afrig rekk a ko soxaloon. Aamadu Tiijaan Won, mi fi nekkoon jawriñu Mbatiit ci jamonoy Ablaay Wàdd, moo doon lootaabe jataayu rob ba, doon séddale kàddu gi ak a fàttali santaane yi nuy aar ci mbas mi. Moom ci boppam, nag, ci atum 2011, bindoon na fi Abdu Juuf bataaxal di ko laaj lu tax nguuram nangu woon a làq Isen Aabare ba noppi waññiku di ko toroxal. Moom sëñ Won waxoon na yit ci bataaxal boobu ni àndul ci benn yoon Senegaal di seetaan Aabare ndax way-làqu la fi te bàkku Senegaal su doon tabax, teral gan moo koy xadd.
KAN MOOY SËRIÑ ABDU-XAADR KEBE ?
Sëriñ Abdu-Xaadr Kebe, ñu gën koo xam ci turu Jili Kebe, lijjantikat la (entrepreneur), yor lijjanti guy yëngu ci tabax ak liggéey yu ñémmeere yi (travaux publics). Gëstukat la tamit ci wolof, moo taxawal mbootaayug Akaademib Wolof (AW), muy mbootaay gees xam ab liggéeyam ci lënd gi (internet bi). Bind na lu sakkan ci wolof, lu wara génn ak lees siiwal ci lënd gi. Moo tekki Tasawudus sixaar, Iwaawu Nadiim, Nahju qadaal Haaj, Mawaahibul Xudoos ak yeneen ci téerey Sëriñ Tuubaa yi. Lu sakkan ci wikipedia Wolof moo ko def. Am njàngam ci araab, ci daara ju Sëriñ Saaliw la ko defe, jàng xam-xam ba jeexal, jàngale as lëf, tukki dem Amerig, Farãs, Itali, Imaaraat ba Siin, di wax araab, bind ci ay jukki yu bari, jële ci farañse ay téere niki téere mboor bu ma-mboor bii di Mbay Géy Sill def te tudd CHEIKH AHMADOU BAMBA (RTA), Que sont devenus ceux qui ont essayé d’entraver sa mission ?, di téere bu am solo ci xew-xew yi amoon ci diggante Sëriñ Tuubaa ak Tubaab bi. Sëriñ Kebe dégg na yit àngale ak làkkuw Itali. Adjoint au maire la ci Tuubaa.
LI CI BIIR MBOORUM ÀDDUNA SI
Téere Jili Kebe bii ngeen téye, bu leen di tënkal mboor la, rawatina la dale ca jamono yu diggu ya ba bërki-démb gu yàggul gii, di tollook suqalikug réewum Sapoŋ ci ginnaaw xareb àdduna bu mujj bi. Mu tendeefal as lëf ci biir ruq-ruqaan yi ci diggante bi, ci gis-gisub jullit bu dib saa-Afrig.
Ci noonu mu wone ci jeexital gi lislaam def ci xayug Tugal gii ñépp jàppe tey ni royeef, jàpp tamit ne mooy gi wara wéy. Kon su cib taar nekkee, nanu xam ne saal ba bob lislaam la, mooy rootu ba Tugal roote. Nu man a jànge ci téere bii ne dara weesoogul ci Afrig, kembaar (continent) gu man a dabe la, su gëmee boppam. Rawatina bi nga xamee ni Afrig moo moom ëllëg, ciy goneem ak i balloom yu mbindaare yees laalagul, muy petorol, di gaas ak leneen ak leneen.
Mboorum àdduna si téere bu am soloo, ndax day yokk xam-xam, di meññal yaakaar ak pas-pas ci xoli doomi- Afrig yépp.
NJËG LI : 5000 Fcfa
Weeru Koor (deesi ko wax ramadaan ci wu-araab ) mooy juroom ñenteelu (el) weer ci arminaatu
(clandrier) jullit ñi walla weer wi. Ci la Yàlla mu màgg mi tàmbalee wàcce alxuraan ci Yonent bi (Jàmmi
Yàlla ci moom) jaare ko ci Jibriil (a.s). Weer woowu nag la Yàlla farataal ci jullit ñi ngir ñu diko woor.
Moom koor mooy ñeenteel ponk ci lislaam, ginnaaw baati seede yi, julli ak sàkk asaka.
Woor nag mooy set ci lépp luy yàq koor te xamees ko ci li ko dale ci fajar gi ba baa jant di so jublu ci
Koor nag mingi war ci jullit ñi ginnaaw bi laaya wii wàcce di ko digle :  Eey! Yeen ñi gëm farataalees
na koor ci yeen, kem nees ko farataalewoon ca ña leen fi jiitu, ndax Yàlla ngéen [man caa ]
ragal Yàlla ngéen [man caa ] ragal Yàlla
Loolu mingi ame ci bisub altine ci weeru baraxlu, ci ñaareelu atum gàddaay gi.
Xamle luy koor, taariixu ag farataalam
Li ñu sopp ci koor
Li ñu sib ci koor
Koor gu ñu araamal gi
Ngënéelul def lu baax ak njekk ci weeru koor
Aji ëmb ak kuy nàmpal
Ponki koor (ay farataam), ay sunnaam, yu ñu sibam
Yi ñu sib ci koor
Luy yàq koor, ak lu ñu daganal ci ku woor mu def ko, ak lu ñu ko ciy jéggal
li ñu daganal ci ku woor
Xamle luy koor, Taariixu ag farataalam
Koor ci làkk : bañ a lekk, bañ a naan.
Bu dee ci fiq nag : bañ a lekk, bañ a naan, bañ a séy, bàyyi it mbooleem yiy dogloo la ko dale ca penkug
fajar, ba ca sowug jant bi, te yéenee ci jaamu Yàlla.
Yàlla (t.s) moo farataal koor ci Muhammad (j.m) , niki mu ko farataale ca xeet ya ko fi jiitu woon ca
waxam ju tedd ja: Yéen ñi gëm, farataal nañu ci yéen koor, ni ñu ko farataale ca ña léen jiitu, ndax
ngéen am ag ragal Yàlla
Loolu di woon ci bisub altine ci weeru baraxlu, ci ñaareelu at ci gàddaay gu barkeel gi( juge Màkka dem
Solos Koor ci Lislaam : Ngënéelul koor aki Njariñam
Weeru koor am na ay ngënéel yu màgg te bari, yu yeneen weer yi amul, àddiis yiy saxal loolu te di ko
feddali yu bari lañu : Waxam ja (j.m) : Julli yi juroom, àjjuma ba àjjumawaat, weeru koor ba weeru
koorati, dana ñu far bàkkaar yi nekk ci séen diggante, bu ñu teetee bàkkaar yu mag yi.
Waxam ja (j.m) : Ku woor weeru koor ngirug gëm ak sàkku tuyaaba, jéggalees ko li jiitu ciy
Yonnant bi (j.m) wax na ne : Gis naa waa ju bokk ci sama xeet wi muy yalgat ngir mar, déeg bum dem
ñu aaye ko ko, koorug weeru koor dikk wëgg ko, nàndal ko.
Waxam ja (j.m) : Guddi gi njëkk ci weeru koor bu jotee, dañuy jéng saytaane ak way féttéerluy jinne yi,
tëj bunti sawara, du ñu ci ubbi benn, ubbi bunti àjjana, du ñu ci tëj benn, bu ko defee aji woote, woote
ne: yaw miy sàkkuw yiw dikkal, yaw miy sàkku ay dëppal, Yàlla am na ñu ñu goreel ci sawara, te loolu
guddi gu nekk lay doon.
Waxam ja (j.m): Koor de pakk la bu lay fegal sawara, ni pakk di fege boroom cib xare.
Waxam ja mu nee (j.m): Ku woor ab bis ngir Yàlla (t.s) Yàlla dana soril jëmm ja sawara lu tollook
juroom ñaar-fukki nawet ngir bis boobee.
Waxam ja (j.m): Ki woor de bu dogee lu mu ñaan Yàlla may ko ko
Waxam ja (j.m) : Àjjana am na bunt bu ñu naan Rayyaan, ku dul ñi woor duñu ca jaar, bu ko defee ñu
ne: ana ñi wooroon, ñu daal di dikk, ku dul ñoom nag du dugg, bu ñu duggee it ba noppi ñu tëj bunt ba,
Koor am na ay njariñ yu ruu, yu mboolaay ak yu wér-gu-yaram ñooy:
Bokk na ci njariñi ruu yu koor yi : moom day tax nga man a muñ, taggate ci, di tax it nit ki di
wattoonteek bakkanam ak a jiyaar ak bànneexam, di jur ci bakkan ag ragal Yàlla te di ko ci
suuxat, rawati na ragal Yàlla gi nga xam ne mooy sabab su mag si tax ñuy woor, moom la Yàlla
(t.s) di firndéel ca laaya ba, ba mu naan : Farataal nañu ci yéen koor, ni ñu ko farataale ca ña
léen jiitu, ndax ngéen am ag ragal Yàlla
Bokk na ci njariñi mboolaay yu koor yi : day indi ag nosu ci xeet wi akug bennoo, bëgg ag maandute
akug yamoo, dana sos tam ci jullit ñi ag ñeewant, yërmaande, di joxe it jikkoy ihsaan (rafetal), dina feg
mboolaay gi it (la société) ci ñaawtéef yi ak bon-boni jikko yi.
Bokk na ci njariñi wér-gu-yaram yu koor yi : moom (koor) day setal ay butiit, di defar ag mbàq,
di setal yaram wi ci desiit yu bon yi ak diigiit yi , di wàññi aw yaram, di néewal gariis gi ci yaram.
Adiis ba nee na :  woor-leen, wer
Ñatteelu ne-ne bi : ci li ñu sopp ci koor, li ñu ci sib, li ñu ci araamal :
Li ñu sopp ci koor :
Sopp nañu woor bis yii :
Bisub Arafa, ci ku ajul, mooy juroom ñeenteelu dil-hijja, ngir waxi Yonnant bi (j.m): Woor bisub Arafa
dina far bàkkaari ñaari at, ma jàll ak may jublusi. Woor bisub fukkeel ba di Aasoora nag moom day far
Bisub Asoora ak Taasooha, ñooy bisub juroom ñeenteel ak bu fukkeel ci weeru muharram, ngir waxam
ja (j.m) : Woor bisub Aasoora dina far bàkkaari at mu jàll, ni mu woore moom Yonnant bi (j.m)
bisub Aasoora te digale ñu woor ko, ne : déwén bu neexee Yàlla dinañu woor Taasooha (bisub juroom
Juroom benni fan ci sawaal , ngir waxam ja (j.m) : Ku woor weeru koor teg ca juroom benni fan ci
sawaal, mel na ni ku woor diirub jamono.
Xaaj bu njëkk bi ci weeru baraxlu, ngir waxi Soxna Aysa (y.y.g) ja : Masumaa gis Yonnant bi (j.m)
mu woor mukk weeru lëmm wu dul wu koor wi, masuma koo gis it mu woor ciw weer lu ëpp li muy woor
Fukki fan yu njëkk yi ci dil-hijja, ngir waxam ja (j.m) : Amul yenn bis yu Yàlla gën a soppe ay jëf
yu rafetet ci bis yii: maanaam fukki fan yu njëkk yi ci dil-hijja, ñu ne ko yaw Yonnantub Yàlla bi, xanaa
jiyaarkay ci yoonu Yàlla moo gën a rëy yooyu bis? mu ne dée-déet, lu dul waa ju génn ci jëmmam ak
alalam ci yoonu Yàlla, te delloosiwaatul dara .
Weeru muharram, ngir waxam ja (j.m) ba ñu ko laajee: Gan koor a gën ginnaaw weeru koor? Mu
ne : weeru Yàlla wi ngéen di tudde muharram.
Bis yu weex yi ci weer wu nekk, ñooy: fukk ak ñatt, fukk ak ñeent, fukk ak juroom, ngir waxi Abuu
Darin ji (y.y.g) : Yonnant bi (j.m) digal na nu nu woor ci weer wi ñatti fan yu weex yi : fukk ak ñatteeel;
fukk ak ñeenteel; fukk ak juroomeel. Mu ne : Ñoom de ñook woor diirub jamonoo yam.
Bisub altine ak bob alximis, ngir li ñu nettali ne li ëpp ci li Yonnant bi (j.m) daa woor mooy bisub altine
ak bu alximis, ñu laaj ko ko mu ne: Jëf yi dees leen di gaaral altine ju nekk ak alximis, bu ko defee Yàlla
di jéggal jullit bu nekk walla aji gëm ju nekk, ndare ñaari way tóngóo yi, mu ne nañu leen mujje
Woor bis, wori bis, ngir waxam ja (j.m) :  wooriin wi Yàlla gën a sopp mooy wi Daawuuda daa def
(j.m), julliwiin wi Yàlla gën a sopp mooy wu Daawuuda , da daan nelaw benn xaaj ba , taxaw benn
ñatteel ba , di nelaw juroom benneel ba. Daan na woor it benn fan, wori ba ca des
- Woor ci ki yorul jabar, te manul a denc , ngir waxam ja (j.m) : ku ci toll ci denc, na wut jabar, moo
la gën a man a tee xool jigéen ñi, gën laa musal ci njaalo, ku ko manul nag nay woor, (moom koor gi) ag
tàpp la ci moom. Al-buxaari moo ko soloo.
Li ñu sib ci koor :
woor bisu Arafa ci ku fa taxaw, ngir tere gi ko Yonnant bi (j.m) tere ci ku fa nekk.
ber bisub àjjuma woor ko, ngir waxam ja (j.m) :  bisub àjjuma séenug iid la buleen ko woor, ndare
bu da ngéen a woor bis ba ko jiitu walla ba ca topp
ber bisub gàwwu woor ko, ngir waxam ja (j.m) :  Buleen wor bisub gàwwu bu dul farata ci yéen, bu
waay amul lu dul xàncug reseñ it walla bantub garab na ko lekk
woor mujjug baraxlu ngir waxam ja (j.m) :  bu baraxlu xaajatee buleen woor
Sibéelug woor fan yii sibéelug sellal la. Waaye lii di ñëw nag ag sibéelam, sibéelug araamal la:
jokkale, mooy jokkale ñaari fan di ko woor walla lu ko ëpp ci lu dul dog ci diggante bi, ngir waxam ja
(j.m) :Buleen jokkale ak waxam ja :Moytuleen di jokkale.
woor bisub sikk, mooy bisub fanweer ci baraxlu, ngir waxam ja (j.m) : Ku woor bisub sikk moy nga
woor diirub jamono, mooy woor at mépp ci lu dul dog ci, ngir waxi Yonnant bi (j.m) : Ku woor diirub
jamono, wooroo. ak waxam ja : Ku woor diirub jamono wooroo, dogoo.
koorug jigéen ci lu dul ndigalu boroom këram bu teew , ngir waxam ja (j.m) : Bu jigéen woor benn
bis te jëkkaram nekk fi, te joxu ko ci ndigal lu dul weeru koor.
Koor gu ñu araamal gi
Mooy woor bis yii di ñëw :
woor bisub iid, moo xam kori la walla tabaski, ngir waxi Omar ji (y.y.g), ñaar yii, bis lañu yu Yonnant
bi (j.m) tere ku ci woor: Bis bi ngéen di dog ci séenug koor ak bi ngéen di lekk ci séeni jaamu (séeni
ñatti bisi tasriiq yi, ngir Yonnant bi (j.m) dafa yónni woon ab yéenekat mu yéene ca Munaa ne
buleen woor bis yii, ñoom de bisi lekk lañook naan ak séy lafd am na ak tudd Yàlla.
bisi mbërëg yi (gis baax) ak wësin, ndax ag daje am na ci ne koorug aji mbërëg walla aji wësin genn
baaxu ci, ngir waxam ja (j.m) : Ndax gisu leen ne bu mbërëgee du julli te du woor? loolu ci wàññikug
koorug aji tawat ji ragal ag dee ci tawat ji bu wooree, ngir waxi Yàlla ji (t.s): Buleen ray seen bopp,
Yàlla de ku leen yëram la
Woor weeru koor lu war la ci Alquraan ak Sunna ak dajeg xeet wi (ijmaahul umma), Yàlla nee na (t.s)
: Weeru koor wi nga xam ne ci lañu wàcce Alquraan muy ag njub ci nit ñi te di ay laaya yu leer yuy
gindee tey tàqale dëgg ak fen, ku ci fekke weer wi na nga ko woor ak waxi Yonnant bi (j.m) : Lislaam
ci juroom lañu ko tabax, seere ne Laa ilaaha illal laah, Muhammadun rasuulul laah, ku dul Yàlla du yàlla
te Muhammad moo dib yonnantam, ak julli, natt asaka, aj Màkka ak woor weeru koor ak waxam ja (j.m)
: buumi Lislaam ak ponki diine ñatt lañu ci lañu tabax Lislaam, ku ci bàyyi benn rekk yeefar nga, sa
dereet dagan na : seere ne Yàlla rekk ay buur, ak julli giy farata, ak woor weeru koor.
Ngënéelul def lu baax ak njekk ci weeru koor
Ngir ngënéelul weeru koor, lépp lu ñu ciy def ci lu baax day gën, bokk na ci jëf yu baax yi ñu ci man a
saraxe : Yonnant bi (j.m) nee na :  Gën ji saraxe mooy bi ñu def ci koor gi  waxati na (j.m) :
Ku jox aji woor lu mu doge am nga yool bu tollu ne kooram ga te loolu du wàññi cib yoolam dara  mu
waxati  ku jox ndogu aji woor, mu diw ñam walla ag naan ci lu lew, malaaka yi danañu julli ci moom ci
waxtuy weeru koor wi, Jibriil julli ci moom ci guddig Laylatul Qadr  moom (j.m) moo gënoon a tabe ci nit
ñi, bu weeru koor jotee nag da daan gën a tabe bu ko Jibriil di dikkal
taxaw guddi : ndax Yonnant bi (j.m) wax na :  ku taxaw ci weeru koor ngir gëm ak sàkku tuyaaba,
jéggalees ko li jiitu ciy bàkkaaram  nekkoon na moom (j.m) di dundal guddiy weeru koor yi, bu fukki fan
yu mujj ci koor gi masaan na jot da daan yee ñoñam, ak mépp mag mbaa ndaw lu man a julli
jàng Alquraan ju tedd ji : ndax Yonnant bi (j.m) daan na baril jàng Alquraan ci weeru koor, Jibriil it
daan na jànganteek moom Alquraan ci weeru koor , Yonnant bi daan na guddal njàngum Alquraan mi
ci taxawaayi naafilay koor gi, nu ëpp ni mu ko daan defe ci lu dul weeru koor, Hudayfa mas naa julleek
moom ag guddi, mu jàng saaru Bàqara, teg ca Aali Himraan ak Nisaayi, te daawul romb aw laayaw xuppe
ndare bu da caa taxaw di ñaan, moo tax julliwul ñaari ràkkaa rekk dégg Bilaal muy nodd fajar. Loolu dikk
na ci Sahiihayni. Wax na bat ay (j.m) :  koor ak taxaw danañu ramu jaam bi yawmal qiyaam, bu ko
defee koor gi ñëw ne : boroom bi kii de tee naa koo lekk bëccëg tee koo naan, Alquraan ji ne : maa ko
tee nelaw guddi kon tin ñu ci moom
lihtikaaf : mooy tàqook jàkka walla tëju fa di jaamu Yàlla (t.s), Yonnant bi (j.m) lihtikaaf na te daawul
dañ di ko def ci fukki fan yu mujj yi ci weeru koor, ba Yàlla jëlle ko fi, looloo ngi ci Sahiihayni. Wax na
(j.m) ne :  jàkka mooy neegub jépp aji ragal Yàlla, Yàlla warlul na képp ku jàkka di sab néeg, warlul na
la ab noflaay ak yërmaande ak jéggi siraat dem ca gërëmam la, tàbbi ca àjjanaam ja
umra : mooy siyaareji Baytil Laahil Haraam, ngir wëri kaaba ga, ak doxi Safaa ak Marwa, ci weeru
koor, ngir Yonnant bi nee na :  umra ci weeru koor mook aj ànd ak man a yam  waxaat na ba tay :
umra ba umra far na bàkkaari li nekk ci séen diggante
Duggug weeru koor ci ñaari mbir yii lay saxe: mbir mu njëkk mi mooy weer wi jiitu koor gi mat sëkk,
mooy baraxlu, bu baraxlu matee fanweeri fan, bisub fanweer ak benneel ba mooy bis bi njëkk ci weeru
koor ci lu dog. Mbir mi ci des mooy gis terute wi , bu ñu gisee terutew weeru koor ci guddig fanweer ci
weeru baraxlu , kon weeru koor tàbbi na, woor ko war na ngir waxam ja (t.s) : Ku ci gis weer wi na
nga ko woor ak waxi Yonnant bi ji (j.m) :  bu ngéen gisee terute wi woorléen, bu ngéen ko
gisee worileen, bu niiree ba manu leen koo gis(ak doonte feeñ na) mottalileen limu weer wi
muy fanweeri fan  , dana doy ngir saxal ag gisam jenn aji maandu ne gis na ko walla ñaar . Ndax
Yonnant bi (j.m) daganal na benn waay seere ne gis na terutew weeru koor. Bu dee nag korite jenn aji
maandu du doy, ñaar ñooy baax, ndax Yonnant bi (j.m) daganalul gisug kenn ku maandu ci korite
Ku gis terutew koor war naa woor ak doonte nanguwuñu ag gisam, ku gis nag terutew kori te
nanguwuñu ag gisam du wori, ngir waxam ja (j.m) : koor mooy bis bi ngéen di woor, kori di bis bi ngéen
di wori, tëbëski di bis bi ngéen di tëbëski
Juroom ñaareelu ne-ne : ci sarti koor, ak àtteb koorug aji tukki, ku tawat, mag mu màggat, aji ëmb ak
Sart nañu ci warug kor gi ci jullit bi, mu am xel tey mukàllaf, ngir waxam ja (j.m) :  xalima gi yékkatees
na ko wëlif ñatt : wëlif ab dof ba kero muy dofadi, kuy nelaw ba kero muy yewwu, ak gone ba kero
muy gent bu dee jullit bu jigéen sart nañu ci werug kooram gi mu set ci dereeti mbërëg ak wësin, ngir
waxam ja (j.m) ci leeral wàññikug diiney jigéen : ndax du bu mbërëgee du julli du woor ?
Ab juliit bu tukkee ci soriwaay bu ñuy wàññee julii, soriwaay boobu mooy tollook  miil, bu boobaa aji
yoonal ji (di Yonnant bi) may na ko mu dog ci sartub mu fay ko bu dellusee, ngir waxam ja (t.s) : Ku ci
tawaw walla muy tukki, kon yeneen bis lay fay moom nag mu woor moo gën bu fekkee ne tukki di woor
du ko sonal, bu ko dee sonal nag woree gën, ngir waxi Abii Sahiid Alxadarii ji (y.y.g)  nekkoon nañu di
xeex ànd ak Yonnant bi (j.m) ci weeru koor, am ñu ci woor, am ñu ci woorul, ki woor du tane ki woorul,
ki woorul du tane ki woor, ñu gis ne ku am kàttan gu mu woore woor moo gën, ku ko amul it bañ a woor
Aji-tawat (ku tawat) ak koor
Bu jullit bi tawatee ci koor, day xool, bu manee woor ci lu dul ab coona bu tar day woor, bu ko manul mu
dog, bu yaakaaree ne dana wér nag day xaar ba wér fay la ko faat, bu yaakaaree ne du wér mu dog tey
saraxeel bis bu mu woorul ab mudd ciw ñam (maanaam ab loxo ba mu fees ak dugub) ngir waxam ja
(t.s) :Ñi ko man war na ñuy génne ag jot, muy ñam wu ñuy jox ab miskiin
Mag mu màggat ak koor
Ab jullit moo xam góor la, moo xam jigéen la, bu màggatee ba manut a woorati, day dog te saraxeel bis
bu mu woorul mudd ciw ñam, ngir waxi Ibnu Abaas ji (y.y.g) : may nañu mag mu màggat mu leel
ab miskiin ci bépp bis bu mu woorul, te fay du ko war
Aji-ëmb ak kuy nàmpal ak koor
Bu fekkee jullit bi dafa ëmb te ragal bu wooree lor boppam mbaa mu lor li ci biiram, day dog, te bu
wësinee mu fay. Su fekkee man na ko nag nay saraxe ci bepp bis bu muy fay lu tollook mudd ci dugub,
loolu moo gën a mat te ëppub yool. Nii itam la kuy nàmpal di def, bu ragalee ci boppam ak ci doomam
te amul ku ko nàmpalal walla doom ji nànguwul keneen ku dul moom. Àtte bii nag ñi ngi ko ball-loo ci
waxam ja (t.s) :Ñi ko man war na ñuy génne ag jot, muy ñam wu ñuy jox ab miskiin, maanaam (ñi ko
man) mooy: ñi ko man ci coona bu tar, bu ñu woree fay walla ñu leel ab miskiin.
Ku sàgganee fay koor gu mu waroon a fay ci lu dul ngànt ba geneen koor dellusi, war nay leel
ab miskiin ci barabu bépp bis bu mu war a fay.
Jullit bu faatu te waroon a fay ag koor, koor ga kilifaam a ko koy fayal, ngir waxam ja (j.m)
:  ku faatu te borub koor a ngi ci kawam, na ko ko kilifaam fayal ak waxam ja ñeel ka
ko laajoon ne ko:  sama yaay dafa faatu te war naa fay aw weeru koor ndax dama ko koy
fayal ?. Mu ne : waa-waaw, bor bu ñu yoreel Yàlla de moo gёn a yayoo ñu fay ko
Ponki koor (ay farataam), ay sunnaam, yi ñu ci sib
yéene, mooy fas ci xol ne danga woor ngir topp ndigalul Yàlla (t.s), walla ngir jaamu ko, ngir
waxam ja (j.m) :  ku fanaanalul yéeney woor, amul koor . Bu dee ngàttnga la nag
moom dana baax ak doonte ginnaaw bu fajar fenkee la, bёccёg bi tàmbalee dugg, bu fekkee
ne jotul woon a lekk dara, ngir waxi Soxna Aysa ji (y.y g) : Yonnant bi (j.m) dugg na fi man
bis, ne : ndax yor ngéen dara ? ñu ne ko : dée-déet, mu ne : kon woor naa
Jàpp, mooy bàyyi yiy dogloo moo xam lekk la mbaa naan walla séy.
Jamono koor gi, maanaam bёccёg gi, mi ngi tàmbalee ci fenkug fajar gi ba ca sowug jant
bi. Bu waay wooroon guddi gi, dog ci bёccёg bi, ag kooram du wér, ngir waxam ja (t.s)
: Mottalileen koor gi ba ci guddi gi
Gaaw a dog, mooy dog rekk bu jant bi sowee, ngir waxam ja (j.m) :  nit ñi duñu dañ di nekk ciw yiw
li feek ñi ngi gaaw a dog ak waxi Anas ji (y.y.g) : Yonnant bi (j.m) daawul julli timis ndare bu daa dog,
ak doonte ci guuxub ndox la
doge ci tàndarma ju tooy mbaa ju wow, bu amul ndox, li ñu gёn sopp nag mooy mu tόol: ñatt walla
juroom mbaa juroom ñaar, ngir waxi Anas doomi Maalik: Yonnant bi (j.m) da daan doge ci tàndarma ju
tooy njёkk muy julli, bu amul jёfandikoo tàndarma ju wow, bu amul mu guux ay guuxi ndox
ñaan booy dog, ndax Yonnant bi (j.m) daan na wax bu dogaan : Allaahuma lakka sumnaa wa
halaa risqika aftarnaa, fa taqabbal minna innaka antas samiihul haliimu Ibnu Omar moom daan na
wax: Allaahuma innii asaluka birahmatikal latii wasihat kulla sayin, an taxfira sunoobii.
Xёdd, mooy lekk ak naan ci waxtuw njёl di mujjug guddi gi, ànd ak yéeney woor, ngir waxam ja
(j.m) : "ngёnéel li tàqale sunug koor ak gu waa Ahlul Kitaab (ñoñ téere: Yahood yeek Nasaraan yi) mooy
xёdd ak waxam ja (j.m) : xёddleen, xёdd de am na barke
yeexe xёdd ba ci xaaj bu mujj bi ci guddi gi, ngir waxam ja (j,m) : sama xeet wi duñu dañ ciw yiw li
feek ñi ngi gaaw a dog tey yeex a xёdd
Waxtuw xёdd mi ngi doore ci xaajub guddi bu mujj bi, yam ci bu fajar desee ay simili yu neew, ngir
waxi Saydun Ibnu Saabit ji (y.y.g) :  xёdd nañook Yonnant bi (j.m), bi mu noppee jug di julli ji, ma ne :
diggante xёdd ak nodd lan la ci waxtu ? mu ne : lu tollook juroom fukki laaya
ku am sikk ci fenkug fajar na lekk te naan bam u wόor ko ne fajar fenk na, bu ko defee mu jàpp (mu
tàmbalee woor), ngir waxam ja (t.s) :  lekkleel te naan ba xàmmee wёñ gu weex cig u ñuul ci fajar gi
waxees na Ibnu Abaas (y.y.g) ne ko : man de damay xёdd, bu ma sikkee (ne warees naa jàpp) ma
bàyyi. Mu ne ko : lekkal li feek yaa ngi sikk, ba sikkatoo (nga jàpp)
Yi ñu sib ci koor
Sib nañu ci koor ay mbir yoy man nañoo tax ba koor gi yàqu, ak doonte ñoom ci seen jёmmi bopp duñu
ёppal ci gallaxndiku ak saraxndiku booy jàpp, ngir waxam ja (j.m) : ёppalal ci gallaxndiku ndare
bu dangaa woor sibees na muy ёppal ci saraxndiku ngir ragal ndox mi di jàll bay àgg ca biiram, di yàq
fόon, man naa jeqi bànneex bu man a yàq koor, ngir mànniyu mu génn mu muy waral, walla ab séy
te bu boobaa kafaara day war.
di xool sa soxna cib bànneex
di xalaat ci mbirum séy
laal jigéen ak sa loxo walla jonjook moom ci sa yaram
sàqami singom ngir ragal lenn di ci jàll
- ñam cin mbaaw ñam
gallaxndiku ci lu dul jàpp mbaa aajo laaj ko
tusngalu ci njёlbéenug bёccёg gi, bonul nag ci mujj gi
– nàmpatal ak lu ni deme ngir ragal ag néew-doole gu man a waral ag dog
Luy yàq koor, ak lu ñu daganal ci ku woor mu def ko, ak lu ñu ko
am yolaakon (liquide) mu àgg cib biir jaar ci bakkan,(moo xam ci paj la mbaa leneen), mu jaar ci bёt
mbaa nopp niki tuuf, mu jaar ci kanamug jigéen niki pikiiru .
li àgsi ci biir bi ngir ёppal gu ñu def ci galaxndiku ak saraxndiku ci njàpp ak leneen.
génnug mànniyu ngir xool bu bari walla xalaat walla foon walla jonjoo
waccu mu ñu tay, ngir waxam ja (j.m) : ku waccu te tay ko, na fay waaye nag ku am waccu not, ba
mu waccu te sàkkuwu ko, loolu du yàq kooram
lekk mbaa naan mbaa séy bu ñu la ci manantee (forsee)
ku lekk mbaa mu naan ngir jortu ne daa nekk ci guddi gi, ginnaaw bi mu xam ne fajar fenkoon na
ku lekkoon mbaa mu naan ngir yaakaaroon ne dog jotoon na te fekk booba jotutoon
ku lekk mbaa mu naan ngir fàtte te àggalewul kooram nàgir jortu ne wareesul a àggale koor,
ginnaaw jot nanoo lekk te naan, bu ko defee mu wéy ca dogam ga ba guddi.
agsig dara lu dul aw ñam ba ci mbaq gi (biir bi) jaare ko ci gimiñ gi, muy lu mel ne wann ab jaaro
walla ag wёñ, ngir li ñu jёle ci Ibnu Abaas mu ne :  koor mooy li dugg, du li génn mu bёgg a wax
(y.y.g) ne: koor mi ngi yaqoo ci liy dugg ci biiru nit ki, waaye du yàqoo ci li ciy génne niki dereet walla am
murtad (mooy tubbi) ak doonte dellusiwaat na ci Lislaam, ngir waxam ja (t,s) boo bokkaalee sa jёf
dana sippiku te danga bokk ci ñu ñàkk ñi (ñu pert ñi)
Yii yépp dañuy yàq koor tey waral fayug bis ba ca yàqoo, waaye nag duñu waral kafaara, ndaxte kafaara
moom du ware ndare ci ñaari way yàq koor yii:
séy bu ñu tay te kenn manantewu la ci, ngir waxi Abuu Hurayra ja (y.y.g) : waay ñёw na ci Yonnant
bi (j.m), ne ko man de alku naa yaw Yonnantub Yàlla bi, mu ne ko : lu la alag ? mu ne ko séy naak sama
soxna ci weeru koor. Mu ne ko : ndax am nga jaam boo goreel? Mu ne deedeet, mu ne ko ndax man
ngaa woor ñaari weer yu toftaloo? Mu ne ko deedeet, mu ne ko ndax am nga lu man a leel juroom benn
fukki miskiin ? mu ne ko deedeet, daal di toog, Yonnant bi (j.m) daal di indi as ndàmba su def tàndar
ma, ne ko am saraxeel lii, mu ne ko ndax dama koy sarax ku ma gёn a ñàkk? Yonnant bi ree ba ñuy gis
bёñam ya, mu ne : demal jox ko sa ñoñ
lekk mbaa naan ci lu dul ngant lu ñu daganal: ci Aboo Haniifa ak Maalik (y.y.g), seenub tegtal
mooy : waay dog na ci weeru koorYonnant bi (j.m) digal ko mu kafaara ak àddiisu Aboo Hurayrat
(y.y.g) mu ne : waay ñёw na ci Yonnant bi (j.m) ne ko : dog naa ci weeru koor te tay ko, Yonnant bi ne
ko: goreelal ab jaam, mbaa nga woor ñaari weer yu toftaloo, mbaa nga leel juroom benn fukki miskiin
Li ñu ci daganal ci ku woor
Daganal nanu ci ko woor ay mbir ñooy :
soccu diirub bёccёg bi, waaye Imaam Ahmad moom da koo sib bu digg-bёccёg bi jàllee
serlu cim ndox mu sedd ngir tàngoor wu tar wi, moo xam da koy sotti ciw yaramam walla da ciy nuur
lekk ak naan ak séy guddi, ba fajar fenk
tukki ngir aajo ju dagan, ak doonte xam na ne tukkeem bi dana tax mu dog
faju ci lepp lu dagan, bu fekkee ne dara du ca jàll ba ca mbàq ga, man naa jёfandikoo pikiir sax bu
dul buy joxe aw ñam
sàqamil aw ñam ag gone gu ndaw gu amul ku ko sàqamil aw ñamam wi mu manul a ñàkk, waaye ci
sartub lenn bañ cee jàll ba ca mbàq ga.
cuuraayu ak gёttu (xeeñu latkoloñ), loolu nag li ko waral di ñàkk a gis lu koy tere lu juge ci aji yoonal
ji (di Yonnant bi (j.m))
Kuy woor jéggal nanu ko ay mbir ñooy:
wann ay lor (tuflit) ak doonte bari na, maanaam lori boppam nag waxunu lori keneen
am waccu mu la not, bu ca dara delluwul ba ca mbàq ga, ginnaaw bi mu génnee ba ci catu làmmiñ
wann aw weñ te tayoo ko
pёndub yoon walla bub liggeeyukaay, ak saxaarus matt, ak mbooleem saxaar yi nga manul a moytu
xёy ànd ak janaba (war a sangu farata ngir jaxasoo goo defoon ak sa soxna) ak doonte dangaa
yendook moom bёccёg bépp tam.
gént, dara warul ku gént fekk mu woor, ngir ab àddis: yekkatees na xalima gi wёlif ñatt, ab dof
ba kero muy xiqi (juge ci dof gi), kuy nelaw ba kero muy yewwu, gone ba kero muy gént (muy doon
lekk mbaa naan ngir juum mbaa fàtte, waaye Maalik moom gis na ne war naa fay bu dee koorug
farata, ngir léemtu (ngir lu gёn a wόor), bu dee naafila nag moom fay du ko ci war mukk, ngir waxam ja
(j.m) : ku fàtte ba lekk mbaa mu naan cig koor, na mottali kooram, ndax Yàlla’a ko leel, nàndal ko ak
waxam ja (j.m) : ku dog ci weeru koor ngir ag fàtte, du fay te du kafaara
Fukkeelu ne-ne bi : ci leeral luy kafaara ak lan mooy njariñ li :
Kafaara mooy li ñuy fare ab bàkkaar bu ñu def ngir ñàkk a topp ndigali Aji yoonal ji (Yonnant bi), ku
wuuteek aji yoonal ji ba jaxasoo ci bёccёgu weeru koormbaa mu lekk mbaa mu naan cig tay, war na mu
kafaara wuute gii mu def, loolu nag benn lay doon ci ñatt yii: goreel jaam bu dib jullit, walla woor ñaari
weer yu toftaloo, walla leel juroom benn fukki miskiin, miskiin bu nekk mudd ci dugubi suuna mbaa ceeb
walla tàndarma kem ni nga ko mane, ngir li nga gisoon ci addiisub waa ji séyoon ak soxnaam ci koor,
daal di laaj Yonnant bi (j.m). Kafaara nag dina limu ci limug wuute yi, ku jaxasook soxnaam cib bis, naan
mbaa mu lekk ca bis ba ca des, ñaari kafaara war na ko.
Njariñ li nekk ci kafaara mooy ñogal sariiya ba duñu ko foye, di xotti wormaam. Moom itam day laabal
bakkanub jullit bi ci jeexiiti bàkkaari wuuteek ndigali Yonnant bi (j.m), yi ñu def ci lu dul ngànt, looloo
tax ñu war a defe kafaara ni ñu ko yoonale ci kem bi ak naka gi (ni muy tollu ak ni nu koy defe), bu ko
defee mu man moom kafaara def li ko taxoon a jug, muy far bàkkaar bi aki jeexiitam ci bakkanu jullit bi.
Cosaanul kafaara mooy waxi Yàlla ji (t.s): "yu rafet yi danañu demal (dañal) yu ñaaw yi" ak waxi Yonnant
bi (j.m) : ragalal Yàlla foo man a nekk, lu ñaaw (loo man a def) toppal ca lu rafet, dana ko far, àndal ak
nit ñi ci jikko ju rafet
Aji-Bind ji : Abdu Xaadir KEBE
Waxtaan wii, ab tekki la ñeel jotaayu laaj-tontu bu Saada Kan di amal ci tele 2Stv ñaari ayu-bés yu nekk, te mu dalaloon ci sunu werekaan bi, Bubakar Bóris Jóob keroog, altine 22eelufan, sulet 2019. Bii mooy ñetteelu xaaj  bi, di yit biy tëj seen waxtaan.
S. K. : Bóris, bi nuy waajal waxtaan wi, danga wax lu ma yéem. Danga ni :  Ñaar a am, Saada : làmmiñ wi may waxe, man, ak làmmiñ wiy wax ak man .Ma bëggoon nga leeralal nu lu kàddu yooyu wund.
B. B. J. : Waaw. Wax nga dëgg. Man ci sama bopp, bi may bind Doomi Golo lañ ma dikkal. Ndaxte, damaa dem ba ci yàgg mu mel ni ay baat yu doon nelaw ci sama biir xol bi ñoo jékkee-jékki yeewu, ràkkaaju nag, di awu ci sama biir yóor gi, di ma déey ay baat ak i xalaat yu yéeme. Ci laa ne ndekete am naa alal ju ni tollu ciy kàddu, ndekete lépp lu ma mas a wax ñii ñoo ma ko waxloo te ñoo may bindloo tamit ! Gis nga, bindkat bi war na fu mu tollu di ormaal làmmiñ wi mu nàmp, di ko jëfandikoo. Waaye, na fexee xam it wan làmmiñ ay wax ak moom, di cuq xolam ak xelam. Loolu sax a gënatee am solo. Bu ko defee, bindkat bi, baat yiy wax ak moom lay jëmmal ci téereem, muy téereb taalif mbaa téereb nettali walla kilib, maanaam tiyaatar. Loolu laa yëg bi ma tàmbalee bind ci wolof ba tax maa wax loolu. Su may bind ci tubaab mën naa feesal junniy xët te benn du ma ci yëngale noonu.
S. K. : Bóris, bu ñu xoolee sa taxawaay ak ni ngay faral di waxe, mënees na jàpp ne dangay xeex li ñuy woowe ci nasaraan Françafrique. Te say téere dañuy biral xeex boobule. Jot ngaa bind di diiŋat nooteel boobu ak di tontuwaale way-boddekonte yi ñeel nit ku ñuul. Nu ngi sàkku nga dégtal nu tuuti sa xalaat ci xeex boobu.
B. B. J. : Ndem-si-Yàlla ji François-Xavier Verschave moo xéy tëgg baatu Françafrique. Lan mooy Françafrique ?  Ci gàttal, Françafrique mooy naalub nooteel bi Frãs lal ngir teg loxo ci réewi Afrig yi, aakimoo seen alal ak seen moomeel te ay doomi-Afrig, sunu njiit yi nga xam ni ay cuune dëgg lañu, di ko ci jàppale, bokk ak moom mbuus.Loolu day firndeel ni Frãs mësu fee jóg, te xalaatu ko. Ba Frãs nangoo réewi Afrig yi moom seen bopp, daa génne ci bunt bi ba noppi làqu tëb palanteer bi delsi ! Fekk na mu tegoon nitam ku ñuul kukk ni yow ak man mii ci jal bi, kookuy wéy di ko defal lépp lu mu bëgg. Kon Françafrique loolu la, ay réewi Afrig yu ne ñoo moom seen bopp, am seen raayaak seen Pincez-tous-vos-koras-frappez-les-balafons waaye teewul Frãs di wéy di fa dogal.  Mu ngoog. Te sax, am na benn politiseŋuFrãs bu kàccoor te tuddoon Edgar Faure bu jeexal wax ji ba mu nee :  Daanaka nun waa Frãs danoo jóge Afrig ngir rekk gën faa mën a dëju !’’ Te gis nga, Saada, képp ku bëgg ay firnde ci lii ma la wax, na méngale doxalinu Frãs ak bu Àngalteer mi nga xam ne tegoon na fi loxo moom tamit ciy réewi Afrig. Xoolal, li ko dale ati 1960 yi ba nëgëni-sii, Àngalteer mësul yónni ay soldaaram Afrig ngir ñu ñëw dakkal ay xare yoo xam ne moom Àngalteer moo leen sooke ! Kenn mësul gis làrme bu Àngalteer ca Keeña, ca Tansani, ca Niseryaa, ca Ganaa… Loolooy li am. Moone, bu ko neexoon doxale neneen, jaay réew yooyu doole. Waaye defu ko. Nga dellu, xool Frãs. Du jar sax ngay sore ci sab gëstu. Li ko dale ati 1960 yi ba léegi, ay fukki-fukki yoon la yónni ay soldaaram fu ne ci réewi Afrig yi mu defoon moomeelam. Ñu ni déet-a-waay, mu sax ci, xaatimloo sunuy njiit – seeni xuus-maa-ñàpp yu ñàkk faayda – ay déggoo yu xel mënuta nangu ñeel mbirum làrme. Rax-ci-dolli, dafa ne déjj-déjjaaral ci sunu koom-koom, di nu ŋacc saa su nekk. Yaakaar naa ni Senegaal moom, ni Frãs aakimoo sunu koom-koom dootul lu ñuy laam-laame. Doxantul ci mbeddi Ndakaaru yi, yékkatil sa bopp xool bitig yu mag yi ak màngasin yi. Bu ko defee, dangay gis ne, ni ñu cëralee Frãs ci sunu koom-koom, ci nguurug Maki Sàll gii, mësu fee am. Jamono jii la Frãs gën a noot Senegaal. Li ci gën a doy-waar mooy ne, saa yoo ŋàññeeFrançafrique am i doomi-Senegal yu la mere, naan :  Yow daal, dangaa bañ Frãs doŋŋ !Tee noo takku liggéey ! Du moo gën ne fiy tuumal saa su nekk Frãs ? Loolu yomb naa wax, Saada. Ku mu doon sa sago nga fas jom defar sam réew te sa yoon du nekk ci ñeneen ñi. Waaye na fekk ñu bàyyi la ci ! Seetal rekk, lépp la Frãs teg loxo, rawatina koom-koom gi ak sunu xaalis. Te CFA bi da koy firndeel te am na nu yëf yiy deme ay soldaaram mën nañoo dal ci sunu kow. Ci gàttal daal, ci nooteel lanu nekk ba nëgëni-sii. Képp ku yaakaar ni mén ngaa defar réew mi tey noppiwaale Françafrique,dangay nax sa bopp mbaa nga tey ko di nax askan wi ngir defaru yow ci sa bopp.
S. K. :Bóris, wax nga ci teewaayu soldaari Frãs yi fii ci Afrig. Te sax, yaak Aminata Daramaan Taraawore jot ngeen a bind ab téere bu tudd La gloire des imposteurs , jagleel ko lees di woowe Opération serval bi Frãs amaloon ca réewum Mali. Mën nga cee delseem ?
B. B. J. : Waaw. Aminata Daramaan Taraawore ab xeltukat bu mag la ca Mali. Muy nit ku fa am tur lool, ñu jox ko fa cër te di ko may nopp. Lan moo xewoon Mali ? Frãs a defati mëninam, yónnee fay soldaar ngir, ci li François Hollande taafantoo woon, àtteji nguur gaak Tuwaareg yi, diy naar yu féete ci bëj-gànnaru réew ma. Looloo indi Opération serval bi nga tudd sànq. Du woon guléet Frãs di def lu ni mel ; moom kay, tur wi rekk mooy soppeeku, waaye saa su nekk mu yabal fiy soldaaram ngir sàmm ittey boppam. Noonu la soldaari Frãs yi teersee Mali. Keroog jooju, ay ndaw ñoo leen teeru, dar leen ak i móto, yor ay folóor yu rafet, di yuuxu ca kow :  Frãs Yal na fi yàgg ! Frãs Yal na fi yàgg ! . Waaye, mbir mi ay naxee-mbaay kepp la woon, ndeysaan. Frãs boppam la fa teewaloon, du leneen ! May wax Farañse yi naan :  Bu dul woon nun, terorist yi, defkati ñaawteef yooyuy mbubboo lislaam àgg nañ Bamako ba rajaxe ko !  mbaa :  Nun noo xettali doomi-Mali yi ! . Ma ne : ay fen yu tooy xepp a ngoog ! Duñ ci lenn, te xam nañ ko. Mooy li wolof di wax rekk, dëmm rey la ba noppi di la jaale. Looloo tax maak Aminata nu gis ne, lii wareesu cee noppi. Ndaxte, lu ni mel moo amoon ca Kodiwaar ak ca Libi. Kenn umplewul li dal Bagbo, dal fi tamit Xadafi. Te loolu lépp, Frãs a nekk ci ginnaaw, di nos ak a nocci ngir ittey boppam.
Noonu lañu def, yàq deru Bagbo ba mu yàqu yaxeet ba li ëpp ci xeltukati Afrig yi di ko tuumal ; ñenn ñi dem ba koy yéene dee, naa :  Bagbo, na dee !  Li ko Nicolas Sarkozy dugge woon mooy teg fi ndawam, ab dunguroom, muy Alasaan Watara. Bu ko defee, ñi xamul jàpp ne Bagboo fi yées, Watara moom di yaaram, jub, fas-yéenee yemale ñépp te bëgg réewam. Xam nga ni loolu, ay waxi xale lay gén a nirool. Li ñu def Xadafi moo gënatee jéggi dayo. Fexe woon nañu ba népp jàppe Xadafi ni seytaane. Foofu tamit, xeltukati Afrig yiy tëb di dal, lu bon lu ne ñu koy yakk Xadafi, naan moom it yal na gaaw dee ndax nu féex !
Kon, maak Aminata su nu bindee La gloire des imposteurs,loolu xewoon ca Mali, xewoon ca Kodiwaar ak ca Libi moo ko waral. Danoo bëggoon a yee nit ñi ci tóoxidóoni yi Frãs di sooke ci sunu réew yi ngir aakimoo sunu alal ak sunu koom-koom.
Maaraa la ko ay jegeñaaleem di woowe, doomi-réew mi naan ko Idi. Taskati xibaar yi ñoom, Ndaamal-Kajoor lañu koy dàkkentale. Idiriisa Sekk — mooy turam dëggëntaan — dib pólitiseŋ bu ñu ràññee ci Senegaal, Cees la fekk baax. Te sax, nekkoon na fa Meer ci diirub fukki at ak ñaar. Ci ginnaaw gi la doon njiitu Ndajem diiwaanu Cees ba nëgëni-sii.
Ci atum 1988 la Idiriisa Sekk ganesi làngu pólitig gi, waa Senegaal tàmbalee xàmmee xar-kanamam. Boobu, aw waxambaane la woon, amoon ñaar-fukki at ak juróom-ñeent doŋŋ. Mu xawoon a jaaxal nit ñi ndaxte, ci jamono yooyu, ay màgget rekk lees daan faral di gis ci làng gi. Foo fekkaan ngóor su gàtt soosu te ñuul, mi ngi topp ci ginnaaw Ablaay Wàdd. Dëkkoo- dëkk wër nañu ko, ñoom ñaar, di sàkku baatu askan wi ngir góor gi Wàdd toog ci jal bi. Laata ñu doon noppee laaj  Kii ku mu ? , mu yéem ñépp ndax xam-xamam ak xereñam. Jamono jooju la biddéewam feq, foo dem ci réew mi walla sax bitim-réew dégg turam.
Ci màrs 1990 la jëkk a doon jawriñ cig nguuru Senegaal. Mooy jamono ja Abdu Juuf yaatalee gornmaam, xajal ci kujje gi. Ñaari at yi jiitu woon loolu, nag, ay yëngu-yëngu yu metti amoon nañu Senegaal. Niñ koy waxe rekk : ginnaaw ay, jàmm. Idi la Juuf dénkoon njula mi.
Àddinay dox ba Ablaay Wàdd duma Abdu Juuf ci atum 2000, wuutu ko ci jal bi. Ci la tànne Idi, def ko bëkk-néegam. Ci weeru nowàmbar, atum 2002, nag, la ko Góor-gi tabb Njiitu jawriñ ji. Rax-ci-dolli, moo toppoon ci Ablaay Wàdd ci kilifteefu PDS.
Jaar-jaar boobu, nag, dug tandale. Ndax kat, bu dee wax dëgg rekk, fu mu mas a jaar, Idi def na fay jaloore yees koy màndargale. Bunu fàtte ni ngóor sii ganesi àddina ci atum 1959, ca Cees, dafa mas di raw ci kalaas yim jaar yépp, ba muy tuut-tànk ba ba muy am  bakaloryaa , ñu daan koy faral di ràññee yit ci  Concours général . Noonu la ko jàppe woon itam, ci njàngum daara yu kawe yim defoon ca Pari ak ca Iniwérsite Princeton bu Amerig. Waaye mbirum Princeton moomu, lu mat a seetaat la ndax indi na fiy werante : gëstukat yu bare nee ñu lekool boobu, deful lu-dul jaar fa ni melax, bokk ciy lël yu ñakk solo te jëliwu fa benn lijaasa bu tax ñuy wax. Ci gàttal, ñoom jàpp nañ ni masul a jànge Princeton. Lu ci mënti am, warees na cee yokk ne xelam mu neex moomu, ay ustaasam a ko njëkk a seetlu ndax ba muy gone, ndongo-daara lu mënoon a jàng la. Foofu la jële dàkkentalu Maaraa biñ koy faral di woowe. Am na sax ñu jàpp ne ni muy def, di tariy aaya suy wax waxu pólitig, tiitar doŋŋ a ko ci duggal. Leneen lu ma seetlu ci jaar-jaaram moo di ne, ak li muy teel a dugg ci làngu pólitig gi yépp — fukki at ak juróom rekk la amoon — Idi jot naa liggéey ci Pirwe bi laata muy bokk ci nguur gi.
Mook i àndandoom am nañ lu ñu bàkkoo ndax nee ñu ba mu jiite jawriñ yi, yokkute dellusi woon na ci koom-koomu réew mi ba tax Club de Paris gën a wóolu Senegaal, abal ko xaalis bu baree-bari ; defaratoon nañu tamit lu xaw a tollook 1500 ci dëkk-dëkkaan yi, jaare ko cib naal bu Idy tudde woon Grappes de Convergence. Bu loolu weesoo, am na ñuy wax ne moom Idiriisa Sekk moo fekki woon Yaaya Jaame Gàmbi, fexe ba mu nangu ni jot na ñu lëkkale Senegaal ak Gàmbi : ci lañ tàmbalee liggéey ci pomu Farafeñe bi Maki Sàll ubbi keroog…
Ni ko ñépp xame, baayu Maki Sàll wattukat la woon waaye teewu koo jiite tey Senegaal. Baayu Idirisaa Sekk moom, da daan jaay fëgg-jaay màrse Cees waaye teewu ko fee nekk kilifa gu mag ci réew mi. Kon ñoom ñaar ñépp ay doomi baadoolo lañu te mënees na leen jàppe niy jàmbaar yu ñu war a naw ci wàll woowu ndax dañoo ñefe, fas-jom, ba génn ci.
Waaye nag, mu nel ni ndombog-tànk googu di Njiitu jawriñ ji du woon njiglaayu Idi. Tuuti rekk la toog, ay jiixi-jaaxa tàmbali ci digganteem ak Ablaay Wàdd mi mu jàppe woon ni baayam. La ko ca fekk neexul, ndax ba ñu tekkee ndombog-tànkam ci awril 2004, teg nañu koy tuuma, nëbb ko jant bi lu tolloog juróom-benni weer. Jiiñ nañ ko sàcc, ne dafa randal àlalu réew mi. Dem na ñu sax ba ne daa bëggoon a nasaxal kaaraange réew mi. Moom nag, masul a nangu tuuma yooyu ñu tegoon ci ndoddam te mujje gi àttekat bi setal na deram. Loolu am na, waaye ñu bare tey bëggoon nañoo xam fan la ngóor si masuta liggéey, daanaka, jële alalam ju dul jeex ji ! Su nit ñiy gise Idiriisa Sekk ni pólitiseŋ buy loxoom setul, looloo tax.
Ba mu jógee ci tolof-tolof yooyu la Idi féete ci kujje gi, taxawal pàrti bi mu duppe  Rewmi  (ñu waroon ko binde : Réew mi ) ngir jàmmaarlook nguuru Ablaay Wàdd. Fii, xel yépp dem ci Séex Aliyu Ndaw, bindkat bu mag bi jagleel ab kilib xareb ‘’Guy-Njulli’’ : Makoddu Faal ak Sàmba Lawbe Faal, Baay ak Doom, jàkkaarloo ca Kawóon… Wàdd ak Idi naka noonu. Pólitig moo mel noonu, gënatee gudd i tànk àddina ! Ca njeexitalu wote 2007 bi, naam Idiriisa Sekk rawul woon, waaye mëneesul a wax ne amu ca woon ndam. Ndax kat, ñi ko sànniloon kàrt tollu woon nañ ci limu 15%. Ku fàttaliku dooley Ablaay Wàdd ci jamono jooju, doonte sax amoon na lu bare lu ci wàññeeku woon, dinga gën a xam ne Idi defoon na jaloore. Ndege, fexe woon na ba raw pólitiseŋ yépp ba mu des Wàdd te ñu bare ci ñooñu yàggoon nañ lool ci géew bi.
Waaye Wolof Njaay nee na ku sa xel wër ñaari yoon gaañ la : muus ba mu ëpp baaxul. Mu mel ni looloo daloon Idi ba muy jaabante diggante këram ak Màkkaanu Wàdd, ku ci nekk di jéem a nax sa moroom, mu réere mbir xanaa ne ku la mag ëpp lay sagar. Ci lañ ko tàmbalee weddi, ñenn ñi sax mere ko lool mbaa ñu jéppi ko. Daan nañ faral di wax yit ne dafa beew te gaaw a xeebaate. Noonu la ñàkkee soppeem yu bare, ay farandoom dëddu ko, dooleem daldi wàññiku bu baax-a-baax. Li koy firndeel mooy wote yees amaloon ci atum 2012, te amu ca lu-dul limu 8% gën caa bare. Ki mébétam doon nekk ñeenteelu Njiitu Réewum Senegaal, waratee muñ ay at laata xelam di sañ a dem ci jal bi ko mas a tee nelaw…
Bi Maki Sàll faloo, Idiriisa Sekk àndoon naak moom ca njëlbéen ga, ay ñoñam bokkoon nañ ci gornmaa bi Maki Sàll njëkk a taxawal. Waaye yàggul dara ñu tàggoo, mu daldi dellu ci kujje gi. Mënees na ni kon amoon na nu mu jàngate jaar-jaaru boppam, gis ni war naa doxale neneen, maanaam jàpp njaamburam, dal-lu, maandu, dem fekki nit ñi ci dëkk-dëkkaan yi, waxtaan ak ñoom ci yar ak teggin. Ci gàttal, daa gënoon a fullaal aajoom, jox ko àqam yépp. Noonu la def ba askan wi xaw koo wóoluwaat, di ko may nopp. Wànte xawoon naa yàqule as lëf bi mu xéyee bés di méngale Màkka ak Bàkka, indi fiy werante yu mënoon a ëpp loxo.
Léegi nag, Idiriisa Sekk bokk na ci juróomi wutaakon yiy laaj boppu réew mi, ginnaaw bi mu amee ndam ci joŋante parenaas yi Maki Sàll sooke te ñu bare jàpp ne pexe la woon rekk ngir wàññi dooley kujje gi. Ci jamono yii nag, Idi neexut a dékku, ndax yaakaar gi mu dekkal ci xolu askan wi. Looloo waral ñenn ci kàngami kujje gi fekksi ko, ñu taxawal ag lëkkaloog làng ci wote 24 féewaryee biy dégmal. Li ñu ko dugge, nag, mooy jële fi Maki Sàll ; te jàpp nañu ne Idi daal a fi sës.
Loolu dina àntoom ? Bi mu jógee bërki-démb Tugal, Ablaay Wàdd nee na du jàppale Maki, du jàppale Idi te yit dina def kem-kàttanam ba kenn du fi wote. Askanu Senegaal a ci des : kan la nar a fal feek i fan ? Ndax Ndaamal-Kajoordina gàddu ndam li bii yoon ?
Looloo ko tax a samp ndëndam ci géew bi… Kon nanu xaar, li ci kanam rawul i gët.
Lu yëngu lu ne, li ko yëngal a ko ëpp doole. Dëgg la, futbal am po rekk la. Wànte mëneesu koo méngale ak yeneen yi. Ndaxte, dafa di po mi nga xamante ne mooy àntule fi yeneen yépp di lajje. Te yit, futbal moo mën a tax aw askan bennoo, doonte ci ab diir bu gàtt la, mooy boole xol yi, dàq xàjj-ak-seen. Fi politiseŋ yeek way-moomeel yi lajjee, pexey sëriñi tarixa yi ak imaam yi sooy fa, futbal a ñëw am fa ndam. Ku weddi lii, seet ko jaloore ji Aliyu Siise ak ndawam yi def ca Misra. Ag ndiiraan goo xam ne lim bu tollu, ci xayma, fukki junniy doomi-réew mi ñoo génnoon ci gaawu bii, teeruji gaynde yi.
Keroog bi ñuy dajeek Alseri, ku nekk janoo ak sa tele, ñoom Saajo Maaneek Idiriisa Gànna Géy jàkkaarloo ak caaxu naar yi, samp seeni dàll ci ñax mu nëtëx mi : nun noo doon ñoom, ñoom ñoo doon nun. Bi àttekat bi walisee ci mbiib bi, senegale bu nekk, ak foo mënti nekk ci àddina si, amoon nga yaakaar ju wóor. Jàppon nga ne ciy waxtu yu néew, gayndey Senegaal yi dinañ gàddu ndam li, indi kub bi Ndakaaru Njaay, nu siyaare ko. Ña fekkewoon finaal ba ñoom Allaaji Juuf ñàkkoon, fukk ak juróom ñaari at mu leen di metti, ñu ngi naan ci seen xel : tey moom du deme noonu. Mbégte mu raw ‘’suba-la-tabaski’’ lanu doon séentu, di waajal soppi réew mi fuural.
Dañu ne piriib rekk, naar yi lakk caax yi ! Mbokki Sidaan yi kay, xaaruñu sax joŋante bi sore, daldi dugal benn bal bu ñàkk xorom. Waxtu ak genn wàll wi ci topp yépp, goney Senegaal yee aakimoo bal bi, waaye mënuñoo fexe ba am li ñu doon wut. Bal bu ñu ko jox, Mbay Ñaŋ tulli ko ca kow, yëngal bopp bi. Xale boobu ñi ko jéppi keroog, ndeysaan bari nañu ! Alseriyeŋ yi soppi joŋante bi bëre ak kajjante. Ismayla Saar fu mu dëgge bal, naar yi noggatu ko, dóor ko dàll, mu wañaaru, arbit bi di seetaan. Dëgg la Saajo Maane sunu yaakaar, kenn du wax ne jéemul ; Sabali ni mu ko baaxoo defe, wone na njàmbaar, waaye mujjewul fenn. Kub bi Senegaal da koo teel a ñàkk.
Dëgg-dëgg, gaaf bi topp Senegaal sonal ko : ñaari finaal nga ñàkk leen ci jamono joo xam ne kenn gënu laa xereñ. Waaye loolu terewul askan wi teeru, teral gaynde yi ndax lépp lañu joxe, dem ba jeex. Keroog Yoof, foo sànni mbàttu mu tag.  Xéy-na, gaa ñi dañu jàpp ni fii ak ñaari at kub bi dina ñëw.  Rax-ci-dolli, gone yi màggetaguñu, dese nañu lu bare.  Ci beneen boor, bare na ñi doon ŋàññ Aliyu Siise, di ko duut baaraam naan cuune la. Waaye, ñoom ñépp la tëj seen gémmiñ. Jaloore ji mu fi def, ginnaaw ndem-si-Yàlla ji Bruno Metsu, keneen defu ko fi. Te Nkuwame Nkrumah daan na wax naan :  desee mën warul a tax nun doomi Afrig nu jël sunuy mbir dénk leen Tubaab yi.  Dese mën aayul, su fekkee yaa ngi def sa kemtalaayu kàttan. Boo juumee yit, dina doon ab njàngat ci yow, yee la ba bu ëllëgee, dinga xam fooy teg sa tànk.
BATAAXAL GU MAG GI ËMB SAÑ-SAÑI DOOMI AADAMA
Ñu jàpp te nangu ne sagu doomi aadama ak sa ñ-sañam yépp-dañu yam te kenn mënukóo jalgati, te lu lépp nekk na cës laay ci taxufeex ci mbirum àtte ak jàmm ci biir àdduna.
Ñu jàpp ne ñakk xam ak soofantal sañ-sañi doomi aadama indi na aymusiba yu tar tax képp kuy dund fippu. Temano egsi na ba mu nekk ci doomi aadama ñu mën a wax, xalaat, ci seen coobare, bundxatal, n àkk dëddu leen.
Ñu jàpp ne am na solo lool ñu aar sañ-sañi doomu aadama ak ay matukaay ci wàllu yoon; ngir doomu aadama moomu kenn du ko sonal, muy fippu ci nootaange ak lu koy bunduxatal.
Ñu jàpp ne am na solo lool ñu góor-goorlu ba gën a rataxal jokkalante gi diggante xeet yi.
Ñu jàpp ne ci bataaxal boobule mbootaayu xeet yi yeesalaat na ay pas-pasam jëme ko ci sañ-sani doomi aadama yu tolloo, ci sag, ci bir l épp lu aju ci dundin diggante góor ak jigéen, ci biir tawfeex gu yaa.
Ñu jàpp ne réew yi ci bokk jël nañu ay matukaay ngir dëgëral jokkalante gi ak mbootaayu xeet yi, ñu naw it bu baax sann-sañi doomi aadama ak tawfeex yu wóor ci biir àdduna yépp.
Ñu jàpp ne ànd taxawal sañ-sañ yeek tawfeex yi nekk na lu am solo lool ngir, darajaal matukaay yooyu.
Ndaje mu mag mi biral na ci bataaxal bii ne xeet yépp, réew yépp ak kurel yépp ñu jàpp li ci nekk, ci seen xel, te ñu góor-góorlu, ñu jaarale lii lépp ci njàng mi ak yar gi.
Ñu lawal sañ-sañ yeek taawfeex yi jël aymatukaay ci biirak bitim réew.
Ñu nangu te di doxal fépp ci anam gu wér ci biir xeet yi sosoo ci réew i bokk ci mbootaay gi ak gox yi bootu ci ñoom.
Doomi aadama yépp danuy juddu, yam ci tawfeex ci sag ak sa ñ-sañ. Nekk na it ku xam dëgg te ànd na ak xelam, te war naa jëflante ak nawleen, te teg ko ci wàllu mbokk.
Ku ne mën naa wax ne am na ay sañ-sañ ak ay tawfeex yu sosoo ci bataaxal bii te amul xeej ak seen, rawatina ci wàllu xeet, melo, awra, làkk, diiné, peete ci wàllu politig, xalaat, réew mbaa askan woo mën ti sosoo, ci it wàllu juddu alal ak lu mu mën ti doon.
Rax sa dolli amul xeej ak seen ci politig, yoon, mbaa doxalin wu aju ci bitim réew mbaa suuf soo xamne nit ki fa la cosaanoo; r éew moomu mbaa suuf soosu moom na boppam walla deet, mbaa ñu yamale yengu-yëngoom.
Nit kune war naa dund ci tawfeex ak kaaraange.
Waruñoo def kenn jaam mbaa mbindaan. Njaam ak njaayum jaam nanguwunu ko ci anam gu mu mën ti doon.
Waruñoo mbugal, tutal, mbaa teg kenn lu metti lool lu yelloo wul ak doomu aadama.
Nit ku ne am na sañ-sañ ñu war kaa nangul darajaam ci wàllu yoon.
Népp a yam ci kanamu yoon. Te it amul xeej ak seen, ku ne yoon woowu war na laa aar. Népp war nañu leen aar ci luy jalgati liñu tënk ci bataaxal bii ak bepp yëngu-gëngu buy indi par-parloo.
Nit ku ne am na sañ-sañ dem ci berebi àtte kaay yi ci reewam saa yoo xamne sañ-sañam yooyu dëppook sàrti réewam mba yoon jalgati nañu ko.
Menuñoo jàpp, tëj, mbaa genne kenn réewam te tegunu ko ci yoon.
Ci lu wér, nit kune mën naa egg ci berebu atte kaay wax li ko naqari ci anam gu jub, te baña ànd ak par-parloo, ne dañu ko taxal.
Fukkeeli been matukaay ak benn
Bépp nit bu ñu taqal cimbir mu tar jàppe nanu ko ku set ba loolu ñu ko taxal leer nàññ ginnaaw bi ñu ko attee. Te ñu taxawu ko ci lépp lu koy aar ci atte boobule.
Duñu tëj kenn ci ay jëfam mbaa lu mu fàtte mbete loolu mu jëf ci jamono jooju nekkul mbir mu tar ci wàllu yoon, ci biir ak bitim réew. Foofu it yoon du ko teg lu dul limengóok li mu def ci jamono jooju.
Kenn warula xuus ci dundinu doomu aadama, bu njabootam, ci lu j ëm ci këram mbaa lu mengóok moom, di damm it jarajaam. Buñu jalgatee yii nit kune am na sañ-sañ ñu aar ko ci wàllu yoon.
Nit kune am na sañ-sañ wëndeelu ni mu ko neexe, tànn it dekkuwaayam ci biir réew bu mu mën ti doon.
Nit kune am na sañ-sañ génn réew mu mu mën ti doon. Fimu dëkk it bokk na ci-ak it dellusi ci réewam.
Nit kune bu ñu ko mbugalee am na sañ-sañ làqu ji, mbaa ñaan ñu làq ko ci yeneni réew.
Su fekkee ne nit ki dañu koy toppu ginnaaw bi mu defee jëyyi, mbaa yëngu-yëngóon méngóowul ak li mbootaayu xeet yi tëral, sañ-sañ boobu.
Nit ku ne am na sañ-sañ xeetoo cim réew.
Mënuñu ne nit ki xeetoowul cim réew te teguñu ko fenn, mbaa ñu xañ ko sañ-sañ su bëggee soppi xeetoom ak réewan.m
Fukkeeli matukaay ak juróom benn
Jigéen mbaa jóor saa yu matee amul xaaj ak seen, ak waaso bu mu mën ti bokk, réew, mba diiné am na sañ-sañ sëy ak it sos njaboot. Ñoo yam it sañ-sañ, balaa ñuy sëey, ci biir sëy ak it bu seen sëy tasee.
Sëy kenn menunuko fas, xanaa lu jiitu ku ne ci way-dencante yi joxe xalaatam.
Njaboot nekk na menneef gu am solo ci askan wi.
Fukkeeli matukaay ak juróom ñaar
Ngay dund yaw doww mbaa ak mbooloo am nga sa ñ-sañ am loo moomal sa bopp.
Menuñoo xañ kenn am aman.
Fukkeeli matukaay ak juróom ñatt
Nit kune am na sañ-sañ xalaat ak sa goom ci wàllu diine, soppi it diineem mba ngëmam, am na it tawfeex feeñal diineem, mbaa ngëmam, ak mbooloo, mbaa moom doww, fu àdduna daje mbaa deet, jarali ko ci njàngale mi, ci ay jëf, ci jaamu yi ak xarbaax.
Fukkeeli matukaay ak juróom ñent
Nit ku ne am na sañ-sañ wax mbaa bind lu ko soob. Ci waxam yooyule kenn menuko ce bundu xatal. Te it am na sañ-sañ di gëstu, di jot, di wasare ci anam gu yaa ay xabaaraki xalaat ak ay jumtukaay yu mi Men ti jefandik óo.
Nit kune am na sañ-sañ woote ab ndaje, mbaa sos mbootaay ci j àmm.
Mënuñoo bokk loo kenn ci mbootaay te àndu ci.
Ñaar fukkeeli matukaay ak benn
Nit ku ne am na sañ-sañ bokk ci ñiy doxal mbiri réewam. Mu teewal fa boppam, mbaa mu yabal ab ndaw mu teewal ko fa.
Nit ku ne am na sañ-sañ, amul xeej ak seen liggéey ci bépp béréb buy doxal mbiri réewam.
Pas-pasu askan mooy cëslaay buy dëgëral lépp luy doxal réew. Pas-pas gile war na feeñ ci palin yu yiw yu ñu wara amal léeg-léeg ci tannin gu yaa te am sutura,mbaa topp yoon wu wóor wu andak taw feex ci wàllu pal.
Ñaar fukkeeli matukaay ak ñaar
Nit ku ne meññeefu askan wi am na sañ-sañ ñu aar ko ci giru dundam. Ci dundam war na ci am xol bu sedd ci sañ-sañam yooyu, lu aju ci koom-koomam, ci dundinam ak ci lépp lu aju ci aadaam te di ko jox maanaa ak yookkute gu ànd
ak tawfeex ci wàllu darajaam, loolu lépp nag ku ne doomu réew mi indi dooleem ak di jokkalante ak bitim réew te mu méngook tërërin ak am-amu réew mu ne.
Ñaar fukk ak ñatteeli matukaay
Nit ku ne am na sañ-sañ liggéey, tànn it ci eanam gu ko neex liggéeyamm te mu dëppóok ay sàart yu yam te baax ci wàllu liggéey. Te it ñu aar ko ci ñàkkub liggéey.
Amul xeej ak seen ku néppam nanu sañ-sañ ñu fay leen, te loolu méngóok li mu aliggéey.
Keépp kuy liggéey am na sañ-sañ ñu jox ko pay gi mu yellool, baax te mën koo dundal ak njabbotam te mu yellook sagu doomu aadama, mu mottaliku it ak yeneeni pexe su mënee am ngir aar dundinam.
Nit ku ne am na sañ-sañ samp mbaa bokk ci ay kurel yu koy taxawu ci wàllu liggéeyam.
Ñaar fukk ak ñenteeli matukaay
Nit ku ne am na sañ-sañ noppalu, feexal xolal ak it di yamale diirub ligg éeyam ak it léeg-léeg muy për, bër gu ànd ak xaalis.
Ñaar fukk ak juróomeeli matukaay
Nit ku ne am na sañ-sañ am dundingu yamamaay ngir dëgëral wér-gi- yaramam, raataageem ak bu njabootam, lrawatina ci wàllu lekk col, dëkkuwaay, lépp lu aju ci wàllu paj ak bépp yëngu-yëngu gu am farata ci wàllu dundam. Am na it sañ-sañ ñu aar ko bu liggeeyatul bu feebaree, bu amee laago, ñàkk saxnaam mbaa sërinam, mbaa màgget, mbaa mu ñàkk li muy suturloo ci anam yu dul ci cootareem.
War nañu beral loxo, dimbali képp ku tollu ci am doom ak it gune yi. Bépp xale bu juddu ci sëy, mbaa bu judduwul ci sëy ñoo bokk benn anam buñ leen di aare.
Ñaar fukk ak juróom benneeli matukaay
Nit ku ne am na sañ-sañ ñu jàngal ko, njàng mi waruñu ci fayaku lu mu bon bon ci njàng mu suufe mi te am solo. Njàng mu suufe mi lu war la. Njàng mu xarala mi, te it aju ci wàllu liggéey war nanu koo wasaare. Amul xeej ak seen njàng mu kawe mi ubbil nañu ko képp ku ko yelloo.
Njàng war naa indi naataange gu yaa ci ddoomi aadama te it war na dëgëral ñu naw sañ-sañi doomi aadama aki tawfeexam ci anam gu yaa-wat na it rataxal déggóo gi ak yokkute mbootaayu xeet yi ngir jàmm sax.
Waajur yi ñoo jëkk am sañ-sañ ci anam gi ñuy yare seeni doom.
Ñaar fukk ak juróom nenteeli matukaay
Nit ku ne am na sañ-sañ bokk ci dépp lu aju ci caaday askan wi, di bànneexu ci lu cu aju ak it bokk ci lépp luy suqali xarala gi ak lu ciy meñ.
Nit ku ne am na sañ-sañ ñu aaral ko lépp lu aju ci lu mudefar ci wàllu la xarala, mbind mbaa lu aju ci wàllu caala.
Ñaar fukk ak juróom natteeli matukaay
Nit ku ne war naa tawaxu dëpp lu aju a askan wi, ak lu aju ci bitim réewam ba sañ-sañ ak tawfeex yi bataaxalu xeet gi ëmb mën a sax.
Ñaar fukk ak juróom nenteeli matukaay
Nit ku ne am na ay wareef yu ko war digganteem ak dëkkandoom yi ngir dëgëral ci anam gu ya darajaam.
Nit ku ne buy doxal ay sañ-sañam aki tawfeexam war naa sallook li ko yoon may, ngir mu mën a nangu, naw, sañ-sañ nawleem ba léepp lu aju ci yiw, teey ak naataange gu yaa sax ci askan wi.
Sañ-sañ yeek tawfeex yi mënuñukoo doxal ci anam gu deppoo-wul li mbootaayu xeet yi misër mbaa taxawal.
Ci fànn gu mu mën ti doon ci bataaxal bii, bépp réew, mbootaay mbaa nit, warul doxal mbaa def luy yàq sañ-sañ yeek tawfeex.
10Dibéer yemook ñaar-fukki fan ak ñeent si weeru Féewaryee, la waa réew mi doon tànn ki leen war a jiite ba atum 2024. Waaye, dafa mel ne li mu jur ci werantee ëpp li mu jur ci jàmm ji ñu xame Senegaal. Ndaxte, woteb njiitu réew bees génn, ñaxtook fitna lañ ci gën a ràññee. Te yit, ngirte yi àttekat bii di Demba Kànji siiwal, waa kujje gi, kuréli way-moomeel yeek li ëpp ci askan wi naqarlu nañu ko ; ndax nee nañu ag càcc gu leer nàññ la. Kon, woteb ren bi, bu yéesul ci wote yi fi jot a am ba léegi, bokk na ci yi gën a taq suuf. Looloo waral lawax yi féetewoo kujje gi dàq xàjj-ak-seen, booloo doon benn niw say, lànk ne nanguwuñu ndamal Maki Sàll li. Moone de, yoon may na bépp wutaakon mu kalaame ci ndajem ndeyu àtte mi, bu gisee ni wote bi am nay jalgati yu fés. Waaye, bank nañu seeni loxo, boq golo gi, ne dee duñu dem ci kanamu Ndajem ndeyu-àtte mi di fa jooytu dara. Lees ci war a jàngate mooy ne, lawaxi kujje gi amatuñu kóolute ñeel aji-àtte yi. Naka-jekk, dañoo wone ay yooni yoon ne ñoom Maki Sàll la ñu fi nekkal ak ay bëgg-bëggam. Muy lu doy waar ci demokaraasi réew mi te jar a naqarlu. Te nag, àddina sépp a ngi nuy may nopp, ne nu jàkk di nu xool. Wax dëgg, Makeek demokaraasi, mi ngi mel ni Yàllaak yaali. Li koy firndeel mooy ne, saa yu jëlee dogal walla nu génn ciy wote, coow li da naan kurr. Lim yi tukkee ci woteb njiitu réew mi jeex, daanaka moom la ay njegeñaaleem ak i farandoom biraloon ca njëlbéen. Mu mel ni aji-àtte yi defuñu lu dul dëggal lim yooyu.
Lépp li nit kiy jënde farmasi la Wolof Njaay tuddee garab.
Moone dey, yemul foofu ndax gàncax gi du dara lu-dul i
garab yuy sax, di nu dundal di ñu may keppaar. Te yit, ñoo
nuy faj su nu feebaree. Sunuy maam ak sunuy maammati-
maam mësuñoo umple loolu. Daan nañu bey di dunde
wànte yemuñu woon ci loolu ndax daan nañu dugg ci àll
witt fay xob walla buddi fay reen ngir faj bépp jàngoro ju
Te lees war a xam bu baax moo di ne du woon ñoom rekk.
Ci misaal, Hyppocrates mi Tubaab yi naw ba duppe ko
‘’Baayu xam-xamu paj’’, noon na : Na li ngay lekk doon
sa garab, te yit na sa garab doon li ngay lekk.
Kon nu jàngat ci ne li ngay lekk mooy li lay faj.
Àddina di dox a dox ba daanaka ñépp sàggane yile
Boo ko seetee ci sunu réew mii, dinga gis ne ñu bari ci
nun jàpp nañu ne li ñuy lekk jotewul daraak seen wér-gi-
yaram. Looloo tax sax nu soppi sunu lekkin, mu mel ni nit
ñi, li leen soxal dëgg mooy feesal seen biir.
Ndaw njuumte lu réy !
Soloy lekk dëgg mooy dundal yaram, du feesal koll.
Feebar yu bari dara waralu leen lu-dul xeetu càggan
Ñenn daal laa yaakaar, ci sama xam-xam bu gàtt, ne
réerewuñ ko mbir te ñooñu Sinuwaa yi làn. Dafa di ñoom,
biñ tàmbalee gëstu ci wàllu paj du tey, ay junniy-junni at a
ngi ñu ciy yëngu ba tax ñépp ràññee leen ci. Li ñuy digle ci
seen i téere dafa leer nàññ : li ngay lekk ak li lay faj ñoo
war a bokk fi ñuy jóge. Dinañuy wax tamit ne ‘’Ku sa mbàq
rës, say nelaw du neex.’’
Waaye ndax lii lépp war nanoo jaaxal, nun Doomi- Senegaal ?
Mukk ci àddina ndax muy Hyppocrates
moomu Tubaab yiy tiitaroo, di doktoori Siin yi, kenn waxu
ci lu Wolof Njaay waxul ! Te Wolof sax ci benn kàddu doŋŋ la
tënk seen coow lépp, muy GARAB.
Kon sunu wér-gi-yaram a ngi aju ci sunuy garab, sunuy
garabi bopp, maanaam gàncax giy meññ, di nu dundal bu
ñu xiifee, di nu faj bu nu feebaree. Dellu coosaan baax na
ci leeg-leeg ndax ku dem ba xamatul fu mu jëm dafa war a
dellu fa mu jóge. Su ko defee du réerati ci yoon wi te bu
yeggee fa mu jëm dina fa féexlu ci keppaarug naw saw
Téll !… Xërr !… Téll !… Xërr ! Téll !… Xërr !… Takk-der yi fii, ndaw ñi fee, fetel yiy sox, xeer yiy naaw ; póno yiy tàkk, saxaar si ubale jàww ji. Coow laa ngi ne kurr. Wata dawatul, nit doxatul. Nde, yoon amatul. Jàmmaarlo bi metti na. Ndakaaroo ngi tàkk, Sigicoor di bax, Biññoona a ngi riir. Foo dem, sàndarm yeek pólisee yaa ngiy sox i fetel ak di sànniy gërënaad lakirimosen ci benn boor bi ; ci beneen boor bi, askan wi, rawatina ndaw ñi xamb i taal yu bërëx, jóor seen i xeer, naan leen xërr takk-der yi. Déedéet ! Du film de, géntooleen itam. Senegaal fii la xewe. Ci àjjuma jii, 17eelu fan ci suweŋ 2022.
Lu sooke mbir mi ?
Àllarba jële weesu, 8eelu fan ci suweŋ, Yewwi Askan Wi dafa amaloon am ndajem-ñaxtu ca Péncum Réew ma,  Place de la Nation . Mbooloo mu takkoo takku wuyusi woon ko, fees fa dell. Mbar gi ne fa gàññ, foo sànni woon bàttu mu tag. Ñu xéy, ci alxames ji, yéenekaay yépp fésal ko, biral ndam li ci Yewwi Askan Wi góobe. Kilifa ya yakk lu mel ni xeme Njiitu réew mi, Maki Sàll, ak jëwriñu biir-réew mi, Antuwaan Feliks Jom, tuumaal leen, tiiñal leen. Usmaan Sonko ne woon, bés boobu,  Bu Yewwi bokkul, wote du am Senegaal.
Nde, lees jàpp mooy ne Njiitu réew meek i surgaam yi ne ci Nguur gi dañu bëgg a salfaañee mbir yi, kootoog yoon, ngir tere Yewwi bokk ci wotey dépite yees dégmal ci sulet. Te, ci seen i kàddu, Bennoo Bokk Yaakaar warul sax bokk. Ci njeexital li, ñu joxante dig-daje àjjuma, 17eelu fan ci suwe ngir delloo buum ca boy-boy ga. Waaye, ginnaaw gi biñ ko yégalee Perefe, daf leen ko gàntal. Ñoom, nag, ñu ne Perefe dafa jalgati yoon, te sax ñoom dañ ko yégal rekk, tàgguwuñu ko. Bu ko defee, waa Yewwi ne dee, dañuy amal seenum ndaje, ci nii, mbaa ci naa. Ci la tëkkoonte bi tàmbali, ku nekk, Nguur geek kujje gi, di dankaafu sa moroom. Noonu, ba ni àjjuma di ñëwee…
Ca njël, boori 5i waxtu, nee ñu, la takk-der yi dem ca kër Usmaan Sonko, fatt yoon yi jëme këram yépp. Koñ ba, kenn duggul, kenn génnul. Bi leen Usmaan Sonko seetsee ci yoor-yoor gi, laaj leen lu xew, kilifag takk-der ya tontuwul, daf ko ne rekk ndigal la jot. Njiitalu PASTEF li daf ko mujje ñaan ngir mu bàyyi soxnaam si yóbbu doom ji mu jàngi. Kilifa gi bàyyi wata bi yeboon soxna sa ak gone ga mu jàll, daldi sant ndawam yi ñu delloowaat dogu weñ yi ñu fattee yoon yi. Noonu lañu def ca kër Bàrtélémi Jaas ak ca Péncum obelisk ba,  Place de l’obélisque . Ci kow loolu, ndaw ñi tàmbali woon génn, seen xel teey. Ñu daldi njort ne Maki dafa am lu muy waajal seen njiit lii di Usmaan Sonko. Nde, jamono jooju, noon nañ sàndaarm yaa ngi doon jéem a dàjji buntu màkkaanug PASTEF ga ca VDN ba. Waa PASTEF doon ragal ne, dañ fa bëggoon dugal ay ngànnaay ngir tuumal leen ak seen njiit li, Usmaan Sonko, wax ne ay way-fétteerlu lañu, maanaam ay rëbel yoy, seen nisër mooy taal réew mi. Ba-tey, ci seen i kàddu, jubluwaayu Maki Sàll mooy fexe ba teg tuuma ci ndoddu Sonko ngir tëjlu ko, tere koo bokk ci bépp xeetu wote ginnaaw bim ko defee Kariim Wàdd ak Xalifa Sàll.
Noonee, ba ni julli jumaa di jotee. Sonko solu ba jekk, ànd ak i ñoñam, bëgg a jaamuji Yàlla, takk-der yi taxaw ci kanamam, tere ko ko. Ci saa si, xol yi tàmbalee jóg, ndaw yiy génn ci mbedd yi ndànk ndànk. Kolobaan, Ñaari-Tali, Parsel, Yëmbël, Site Kër-Góor gi, Sigicoor, Biññoona… jàmmaarloo bi tàmbali. Jarta laaj… Bakkan rot na ci, ñetti bakkan. Waaw, pólitig bi reyati na ñetti doomi réew mi.
Buur du jur buur, baadoolooy jur buur waaye…
Mbooloo mu takku mom, ndaw ñaa ci ëpp, gën cee fés ñoo génn ci mbedd yi. Naam, wooteb Yewwi Askan Wi lañu wuyusi woon. Waaye, ci seen i wax, seen ug ëllëg a leen tax a fippu. Ñu ne, dañu bàyyi seen lépp ngir xeexal seen moomeel. Jenn jëmm taxu leen a jóg, ci seen i wax ; ñoom, li ñuy xeex, jéggi na mbirum wote walla ay list. Nde, dofuñu, jinne jàppu leen. Ñu def i ndiiraan, fëx, wutali mbedd mi ngir ñaxtu, kaas seen i àq ak seen i ngoreef. Lees di tuumaal Maki Sàll mooy ne dafa bëgg a seppi ponkali kujje gi ci joŋantey wotey dépite yees dégmal ci weeru sulet, ci 31eelu fan wi. Way-ñaxtu yi ak waa kujje gi dañoo jàpp tamit ne, Njiitu réew mi, Maki Sàll, day wut ub poroxndoll ngir ga réew mi ñetteelug moome gog, yoon daganalu ko, ñeel ko. Nes-tuut, cóoki bi door. Takk-der yi, pólise yeek sàndaarm, ak ndaw ñiy xaañante.
Ndakaaru, Ñaari-Tali, fa xeex bi gën a taree, benn lakirimosen dal cib matlaa bu tege woon ci mbedd mi, mu ne jëppeet, tàkk ba jeex… Ndekete yoo, am na ku ca tëddoon ku, nee ñu, xel mi neexul. Ndeysaan, mu lakk ba xëm… Benn bakkan rotagum na.
Noppeeguñoo jooy, ñu tàggewaat beneen ndaw, ca Sigicoor… Ab balu fetel dëggantaan la kenn ci takk-der yi dóor Idiriisa Gujaabi ci baat, ñu rawale ko loppitaan ba, mu faf ñàkk bakkanam. Ñaari bakkan rotagum nañu… Gis nga ?…
Moone de, foofa ca Sigicoor, nit ñaa ngi doon dox-ñaxtu ci jàmm, ànd ak Gii Mariis Saañaa. Lu xew ci diggante bi ba njaaxum bu ni mel am fa ?
Nu ni déet-a-waay, ca Biññoona, kenn ci takk-der yi dàkk boppu Alex Abdulaay Jaata, natt ko ba am ko, ne ko téll bal, mu faatu… Maaradéetaali ! Ñetteelu bakkan biy rot ci bés bi. Céy lii… Ba kañ ?
Moone de, ñoom ñi ñuy rey, ñoo fal ñii leen di reylu tey. Faj seen i aajo moo taxoon ñu jiital ñi ci Nguur gi ci seen wàllu àddina. Moo taxoon itam ñu jiital niti diine yi ci seen wàllu diine, jox leen gëdd, déggal leen. Waaye, déggeesu ci kenn mu yéy, yàbbi ci mbir mi. Ndeysaan… Bu dul woon baadoolo yi tumurànke tey, kenn ci ñii du fi naane ñeex. Ndax, buur du jur buur, baadoolooy jur buur, waaye…
… cerey buur, rongooñi baadooloo koy siim.
Nga samp say laaj, naan kan lañu rey ? Lu tax ? Ma ne, yaa ko xamaatoo ! Li nga war a laaj mooy kan lañu reyati, lu taxati. Waaye, tontu la woon démb, mooy lu tey li. Ki daan rey démb, ba tey mooy reyaate. Ka ka daan digal, ba tey mooy ko koy digal. Ñi daan seetaan, ñu ngi wéy di seetaan. Ki yàgg a dee, moo deewati. Ki bakkanam jarul dara ci miim réew, ki amul tur, amul wéeruwaay, ki santul Mbàkke, Si, Ñas, Laay walla Aydara…
Kan lañ fi sañ a rey keneen ku dul ku amul i mbokk, ki ñàkk cëslaay ? Wax ma kan lañ fiy rey, ci neen, ku dul néew-ji-doole ji nga xam ne, Nguur gi tanqamlu na ko, yoon suufeel ko, sëriñ si ñeeblu ko ? Ma ne, baadoolo bee deewati, baadoola yaay dëjati, baadoola yaay jooyati. Nga neeti  Lu tax ?  Lu tax… Li taxoon a taxati. La woon, fa woon ; na woon, fa woon.
Ngor ak ngoreef (liberté), lii de moo leen tax a dee. Du leneen. Xéy, am foo xéy. Xéy, am loo lekk, am loo naan, yow ak sag njaboot.  Xéy, boo feebaree am loo fajoo, am foo fajoo ci jàmm, yow ak sag njaboot. Xéy, say doom mën a jàngi, am fu ñuy yarooji. Xéyaale ak xel mu dal, di yëg kiiraay guy jóge ciw yoon wu màndu wow, mooy sàmm sag kaaraange ñeel li la wër ak ñi la wër, yow ak sag njaboot. Xéy, mën a doxi say soxla, di dem ak a dikk ci jàmm.
Dund gu doy te jàppandi, fajuwaay yu matale ak fajkat yu doy te xareñ, njàng ak yar yu baax ñeel njaboot gi, yoon wu jub te màndu, yoon (jaaruwaay) yu baax ak njëgi tukki yu jàppandi : lii rekk la baadoola yiy sàkku. Lii rekk a tax ñu leen di rey. Lilee tax ñu fal njiit yi leen tax a xiif, tax leen a mar, taxleen a ralfe. Lilee taxoon ñu dénk seenug kóolute njiit yii di leen toroxal tey, di sàcc seen i alal, seen i suuf te di leen génne ci seen i kër. Baadoolo yooyii amoon yaakaar ci ñii ñu jiital ci seen wàllu àddina ak ci seen diine ngir ñu sàmmal leen leen ; ñu nax leen, wor leen, njublaŋ leen. Yemuñu fa, ñu leen di bunduxataal ak a rey ci anam yu wuute te ñaaw. Moone, lépp luñ mën di doon, luñ mënti fàggu ci alal ak daraja ju ñu mën di am, ci ñaq ak dooley baadoolo yi lañ ko jële.
Ak lu coow liy bare bare, boo seetee ba ci biir, juróomi sabab yilee tax nit di fippu, ak fépp foo mën di dem ci àddina si. Ndege, fu xiif ak mar daje, wéradig yaram ak xel dolleeku ca, kaaraange ak kiiraay toxu fa, xamadi ak xayadi làng fa, tooñaangeek par-parloo ne fa faax… foofee, fitna du fa jóg. Saa bu amee as-tuut ciy nit, ñii toog ci donkaasi geek seen i làmmiñ yu neex, ñee ferenkulaay ci sijaada yeek seen i kurus yu gudd, ku ci nekk jàpp ni yaa gën ñépp, moom lépp, fitna du fi mës a jóg. Waaye tamit, fileek askan wi nàndul pexey dóorkatu màrto yooyu, fexee mucc ci ñoom, ndóol gi ak jafe-jafe yi muy xeex du fi mës a jóge. Waaye de, fitna du yem ci boppu boroom. Moo tax buur, lekk ak naan, folliku day bette.
Réewum Senegaal a ngi waaj a jëfandikoo soroj bi ak gaas bi fileek diir bu gàtt. ñu ci séentu xaalis bu bare. Te, ku ne xaalis, na bànk. Ci gis-gisu ma-xareñ yu bari, Senegaal narul a jariñoo xaalis bi ni mu ware. Nde, ba jonni-Yàlla-tey jii, Senegaal amagul bànk bu mu moomal boppam. Bu ko defee, xaalisam, ciy loxo doxandéem lay nekki. Maanaam, koom-koomu Senegaal dafa nekk di dox te ajuwul ci benn bànk bu mu moomal boppam. Lees xam, te mu yenu maanaa, mooy ne, réew yu mag yépp ci seen i bànk bopp lañuy liggéeye. Daanaka Senegaal bu jëfandikoo sorojam ak gaasam tono yi ciy génn bànk jàmbur yee ciy jariñu.
Fitna lañ doore bésub àjjuma jii. Fitna ju sosoo ci diggante Sonko ak Maki. Ndax lan ? Ndax, dañoo tere Sonko ak i àndandoom seen ndajem ñaxtu mi ñu bëggoon a amal bés boobule ca Péncum Obelisk. Li ñu jàpp, mooy ne Maki dafa noot yoon, ba pare bëgg a lottal Usmaan Sonko. Réy gi mu réy moo tax mu jàpp ne warul am kuñ koy méngale (dendale) ci làng gi. Ba tax mu dëkke di ko lakkal ngir ne mooy wujjam bi gën a am doole ci làngug pólitig gi ci jamono jii. Li sabab lu ni mel, nee ñu, bëqët la, ab ragal la moo tax. Fi mu tollu nii dafa bëgg a def ñetteelu moome te feek daanelul Sonko xelam du dal. Loolu la defoon ak Xalifa Sàll ay at ci ginnaaw. Jàpp ko ne ko ràpp ci kaso bi.
Ca dëgg-dëgg ñenn ñi fare ci wàllu yoon ba ci waa  Conseil Constitutionnel , jàpp nañu ne ci ay waawu Maki Sàll lañuy dox. Maanam, lu mu namm ñu def rekk lañuy def. Waaye, moom dafa fàtte ne ñaxtu bi mu daan ñaxtu démb loolu la Sonko ak i àndandoom di ñaxtu tey. Fàtte moom da fee xajul sax. Te, ku fàtte lu la fal, sag folleeku da lay bett. Léegi kon, lan moo tax mu bëgg a jalgati yoon ndeem digganteem ak Abdulaay Wàdd demewul woon nii ?
Nde, Sonko jàpp na ni Njiitu réew mi amul benn manoore rawatina gaa ñi ko wër. Bi ñu déggee ni YAW dina amal seen ndajem-ñaxtu la alkaati yi dem wër këru Usmaan Sónko ak gu Bartelemi Jaas ca teel. Xanaa loolu mooy jaay doole dëgg ci dëkk boo xam ni nee nañ am na yoon. Te lees fi gis mooy ëpp la doole bës sa bët. Xalaas ! Sonko déy, safaan bi la gëm. Ndax jaaduwul ñu leen di tere def seen ndajem ñaxtu ginnaaw àtte bi ñu def ci seen  liste électorale .
Ci ay xayma, Maki dafa am jàngoroy nguur. Waaye, du loolu doŋŋ a ko tax a doxalee nii xanaa. Nguuram nguur guy sàcc la di nëbb sàcc, gu dëkk ci nger ak ay njublaŋ yu dul jeex. Xam nañ ni bu Sonko faloo du baax ci ñoom moo tax ñu koy bëgg a faagaagal, lu ne ñu tuumaal ko ko ngir bëgg koo jaxase ak askan wi.
Nde, am na ñu taxaw sax ne Sonko dañ ko war a faat. Bu doon ci réewum yoon la, xeetu kàddu yile, kenn waru leen a yékkati te yoon tegalu la ci ay daan. Yile firnde ñoo sabab taxawaayu Njiitu réew mi tey. Bunduxataal Sonko, di ko xoqtal, di ko fatt, loolu mooy ngànnaay bi mu dese. Waaye Sonko mii ës pareegul ngir bàyyi xeex bi mu sumb ngir jële fi Maki ak i ñoñam.
xibaarRéewum Senegaal rafle na jàmm ci jamono jii, muy ci kàddu yi gaa ñi di yékkati ak ci seen i jёf. Lenn waralu ko nag lu dul wote yees dёgmal. Saa su gaa ñi jàppee àpp ngir amal i joŋante, fitna yewwu. Te, ay moom mёnul rombu baay dee na. Ndax, am ndajem ñaxtu kepp jaaduwul ay nit di ca gaañu waxatumalaak am ñu cay ñàkke seen i bakkan. Mu mel ni ñiy jàmmaarloo du ñoom ñépp a bokk réew mi. Ba, ku nekk ci ñoom àttan a rey moroomam, muy takk-der bi, di maxejj bi. Loolu moom, ndax am na njariñ bu dee ñoom ñépp defar réew mi kepp a leen ñor ? Waaye, laaj bi mat a samp fii kay mooy fu coow li waral ay bakkan di rot doore ? Ak ban taxawaay la ci yoon am ?
Yewwi Askan Wi amaloon nam ndajem ñaxtu ca bérébu Obelisk juróom-ñetti fan ci weeru Suwe gii weesu. Léegi, bi ndaje moomu jàllee, ñi jiite lёkkatoo gi daldi génn, sant seen i militaŋ. Bi ñu paree daldi leen joxaat dig-daje àjjuma fukki fan ak juróom-ñaar ci weeru Suwe. Ñu jébbal seen kёyit googu ngir yёgal kilifa yi seen ñaareelu ndajem ñaxtu moomule. Loolu, mi ngi méngoo woon ak fukki fan ci weeru Suwe. Waaye, ca bés ba la njiital dёkk bii di Ndakaaru (gouverneur) génnee ab dogal. Dogal bi mi ngi tёnku ci dog 61 di tere bépp xeetu ndajem ñaxtu, li ko dale fukki fan ci weeru Suwe ba juróom-ñeenti fan ci weeru Sulet. Waa YAW mel ni loolu lañuy bañ a dégg. Ñoom tamit, ñu génn ne duñ bàyyi seenum ndaje, dañ koy amal donte ne sax dañ leen ko tere. Ndax, ñoom dañoo jàpp ne dogal boobu pólitig moo ko lal. Perefe bi tamit tёnku ci dog boobu daldi gàntal seen ndaje mi. Manaam, ndaje moomu du mёn a am. Loolu taxul ba tey ñoom waa YAW ñu teggi seen tànk fiñ ko tegoon. Foofu la coow li doore. Mu mel ni dañ doon tiiñalante, ku nekk ne du bàyyi fim jàpp. Ba ci àjjuma jii nga xam ne ci lañ waroon a amal ndajem ñaxtu mi ca bérébu Obelisk. Ci suba gi la takk-der yi wàcc ci béréb yu bari ci Ndakaaru. Ñu fatt yoon yi jëme ci këri lenn ci ponkali kujje gi, muy Usmaan Sonko ak Bartelemi Jaas, ne leen duñ génn seen kёr te kenn du leen seetsi. Maanaam, ñoom duñ génn dem fenn ak fum mёn di doon. Waaye, ndax loolu la ndeyu àtte gi (constitution) wax ?
Mu mel ni yoon moom dafa naax-saay ci réew mi. Day def liñ naan ku bokkul ci gétt gi doo naan ci meew mi. Waaye nag, bёgg ngawar bu la taxee mafñandub siññeel, loo liggéeyati ag teg lay jar. Ba tax na, ñi jiite yoon ak ñi fare ci kujje geek Nguur gi war a bokk jёfe li ndeyu àtte gi wax. Ñu bañ a jёl yoon lal pólitig ca gannaaw ngir def lu leen neex. Nguur jarul faat ay bakkan, muy ci ki bёgg a falu ak ki bёgg a faluwaat. Ndax, li xew ci àjjuma jii weesu dafa jéggi dayo. Te, lenn waralu ko lu dul yoon wi ñu jalgati. Moo waral ay jàmmaarloo am ci yenn béréb ci biir réew mi ba ñetti bakkan rot ci. Kenn ki Kolobaan lañ ko faate, kenn ki Sigicoor, keneen ki Biññoona. Ñu jàpp ci ñu bari, am tamit ñu ci am ay gaañu-gaañu. Fitna jii mbaa fim jёme réew mi ndox am na fa ? Bu dee ñi war a aar askan wi ñoo leen di fitnaal, di leen dóor ay bal ba am ñu ciy faatu, ñeneen ñi seenug dundu jaar fa yàqu. Ñoom buñ jёfee noonu, kon, kan mooy aar askan wi ? Te, li ci gёn a doy waar mooy ñoom kuñ ci rey du mujj fenn. Ndax ñi ñu reyoon Màrs 2021 ba tey mujjul fenn. Mu mel ni yoon moom ku ab takk-der rey da ciy bank ay loxoom, du ci jéem a àddu sax. Te, ñoom ñaar ñépp moone ay maxejj lañ, ñoo war a yem ci kanamu yoon. Waaye, bu dee ku takk-der rey yaay peert, léegi kon, kan la fi yoon nekkal ?
Xeetu taafar yi nuy faral di gis te di ko dégg ci réew mi jamono jii jéggi na dayo. Taafar moom du ci jёf kese, yenn xeeti kàddu yi moo raw jёf. Ndax mёn na taalum réew. Sunu réew mi nag, fan yii ak ya leen jiitu, bari na lun fiy nemmeeku ay xeeti taafar. Te, fu taafar am, kaaraange du fa am. Loolu nag, dina jur ay gàllankoor yu bari ci dundinu askan wi. Ndax, foo seetlu tuuti rekk foog ni foofu la taafar si ëppe. Muy ci làmb ji, di ci futbal bi, rawatina nag ci làngug pólitig gi nga xam ne moo gёn a yёngu ci jamono jii. Ndeem nii la deme ci béréb yu bari, mbaa jàmm dina yomb ci réew mi ? Waaye nag, laaj yi mat a samp kay mooy lan moo waral yenn xeeti taafar yi ? Lan moo ci war a doon ay saafara ngir dundinu askan wi gёn a mucc ayib ? Seen yéenekaay bii di defuwaxu dina ci indiy misaal laata nuy wax ci pexe yi war a mёn a dakkal yenn xeeti taafar yi.
Sunu réew mii di Senegaal dafa tàmbalee rafle lu bari ci ay jikko yu rafet ak i mbaax yañ ko xame woon. Lu ci mel ni yar, kersa, ngor, añs. Li koy firndeel mooy xeeti taafar yi nuy gis ci béréb yu bari. Lu ci deme ni ay saaga, ay xaste, tuumalante gi ak yeneen yu ni deme. Nu mёn a jёl misaal ci làngug politig gi nga xam ne xeeti taafar yu bari foofu lees leen gёn a nemmeekoo. Te, taafar sax nag yamul ci jёf rekk, yenn xeetu wax yi sax, bokk nañ ci li koy sabab. Ndax, ci fan yii weesu dañ fee gis jenn waay juy wuyoo ci turu Ahmed Susaan Kamara, mu yékkatiy kàddu yu ñagas teg ko ci njiital PASTEF lii di Usmaan Sonko. Mu dem ba àgg ci ni sax dañ ko war a ray ngir réew mi am jàmm, ci koo xam ne mbooloo mu baree topp ci gannaawam. Loolu bokk na ci li sos coow yu bari ci réew mi. Te ba tey, dara fekkagu ko ci ndeem, kàddu yim yékkati mёn na taal am réew bu ko ciy ñoñam toppoon.
Xeeti doxalini yoon yooyoo tax ba ku nekk jóg di wax lu ko neex ci ku ko neex. Ba sax, leeg-leeg, askan wi di jéem a fajal boppam. Loolu bokk na ci li tax kii di Abdu Baara Dolli yékkati ay kàddu yu tegginewul teg ko ci ndoddu Njiitu réew mi bañ teg ko loxo. Bu dul dara sax, mu jox ko cёr donte ne ñoo bokk làngug politig gi. Ndax kat, kenn umpalewul ni njiitu réew moom campéef la (institution), du lu neex waay teg ci deram. Ni yoon doxale foofu la war a def ci yeneen xeeti kàddu yu ñagas yoy, gaa ñaa ngi leen di biral, di leen boyal. Taafar si, donte ne jikko yu yàqu yi bokk na ci li ko yokku, mbaalu jokkoo yi kenn demul ñu des. Nde, xeetu taafar yu bari fa lañ leen di jàllalee ba ñépp jot ci, bu dees sax sa biir néeg nga nekk di bind ak a wax say musiba. Kibaaraan yi tamit daldi jёlaat wax ji tasaare ko fépp. Yooyu nu jot a lim bokk nañ ci li waral ak li lawal taafar yi ci réew mi. Léegi nag, luy pexe ci mbir mile ngir mu wàññeeku ci réew mi ?
Liy pexe nag ci mbir mii mooy yoon jёl ay matuwaayam ci li nit ñi di wax ak li ñuy jàllale ci mbaali jokkoo yi ak kibaaraan yi. Waaye, loolu mёnul am feek yoon tёddewul njaaxanaay, yamale ku nekk ci kujje geek ku nekk ci nguur gi. Mu bañ doxal Kummba am ndey, Kummba amul ndey. Ku def lu dul yoon ñu teg ko ci yoon fum mёn di bokk ak lum mёn di doon. Te, ñi féete ci làngug pólitig gi bàyyi xel bu baax kàddu yi ñuy biral. Ndax, bu fekkee ni mbooloo dafa topp sa gannaaw danga war a xam nooy waxe ak nooy jëfe ngir sàmm say ñoñ. Nga bàyyiwaale xel ne ñi topp sa gannaaw dañ la bёgg am ci yow yaakaar. Ba tax na, amul loo leen dul jaral ngir ñu aar la, nekkal la fépp. Waaye tamit, ngir ñu dёgёral seen taxawaay ci làng gi (parti). Moo tax, mu bari lool lu nuy gis ku génn teg ay kàddu yu ñagas ci kenn ku féete ci genn làng, keneen jóg tontu ko. Ndax kat, ku ёmb sa sànqal, ёmb sa kersa. Te, lafañ sax nag, boroomi mbaam lay àndal. Waaye, bu dee ñi nekk ci làngug politig gi askan wee leen ñor, jarul ñu ciy noonoo. Donte ne sax, ñu bari ci ñoom dañoo jàpp ne politig moom noonoo la. Li koy firndéel mooy ne saa-senegaal yu bari dañuy foog ni kujje moom noonoo la. Déedéet, kujje moom ñàkk a bokk gis-gis la rekk walla péete. Donte ne sax, réerewun ne ku sa wujj sëlëm doo set. Wànte, mёn nañ ko rafetal, ba kenn du teg ay kàddu yu ñagas ci moroomam. Loolu kese mooy pexe ngir taafar si wàññeeku ci réew mi. Te, yoon tamit yamale ñépp ba ñi fare ci kujje gi bañ a jàpp ni dafa jeng. Bañ a def liñ naan làq doom, dóor doom. Ku jalgati mu teg la ci yoon bañ ci seet dara.
Kàddu yi Seex Baara yékkati woon ca bésu ndajem ñaxtu Yewwi Askan Wi teg ko ci deru njiitu réew mi jural na ko coow ba yoon teg ko ci loxo. Ndax, dañoo jàpp ne kàddu yi dafa ñaaw ci ku toll ne Njiitum réew. Ba tax na, ñoom xaaruñu dara ngir teg ko loxo. Li xaw a jaaxal gaa ñi kay mooy niñ ko patam-patamee ci koo xam ne ab depite la. Maanaam lu tax dindi wuñ malaanu kiiraayam laata ñu koy jàpp ?
Li ëpp ci nettali bi, Niseriyaa lay xewe, doonte sax Senegaal lay doore. Taxul nag mu jëm ci mbiri Boko Haram ak i ma-rëtal yi ne ca dëkk boobu, di jàpp ak a faat jaambur yi. Konte, ni mu ko defe woon ak Murambi, le livre des ossements (bi amoon Raaya Ladab bu mag boobu ñu ràññee ci àddina sépp, di Neustadt), Bóris daa tànnati meneen réewu Afrig mu sori Senegaal gii mu cosaanoo, di Niseriyaa ; ñu gisaat fii doomu Afrig bi mu doon, bu xër ci mbëggeel gi mu am ci kembaar gi réewam féete. Rax-ci-dolli, nettaleem bi yépp dafa fees dell ak takkandeeru Amilkaar Kabral.
Ci téere bu bees bii nag, bindkat bi mu ngi nuy nettali xew-xew yi juddoo cib lànket bu Keebaa Jakite di amal ; Keebaa, genn góoru baykat la, dëkk Tànjuraa, ab gox bu nekk ci penku Senegaal ; lànket bi, li ko lal mooy xam lu waral ñu bóom xaritu benn bakkanam, Jonas Akintoye, doon doomu Niseriyaa bu dëkkoon Ingwini ca réew moomu.
Ñoom ñaar nag, ay xarit dëggëntaan lañu woon, ku ci nekk jàppoon sa moroom ni woon ni doomu-ndey :
Naka lañu mënoon a def ba duñ daje bés mook Jonas Akintoye, ku ci nekk ne jàkk sa moroom, ñu yëg ci saa si ne ay doomi-ndey dëgg lañu, ay doomi-ndey yu bokkul deret ?
Noom ñaar, benn bëgg-bëgg lañu am, muy xër li ñu bokk xër jëmale ko ci lépp luy laal ci mbay. Waaye seen ànd yemul foofu, dañu nirooy jikko niy seex : ñoom ñaar ñépp dañoo gëm seen bopp, am péexte gu mat sëkk ba dara feesul seen i bët ; ñuy ñu dëggu, ñemee wax seen xalaat ak lu leen ci mën a fekk ; ñu doon ay nit ñu jub te am fit, bëgg seen réew te gëm seen i baaxi mboolaay ak seen cosaan. Ngëm-ngëm yu tumurànke yooyu ciyjamono yii, rawatina ci way-pólotig yi, nga xam ne, lu ne man nañ koo jënd, ba ci nit sax ak i noppam !
Ñaari xarit yii nag, ca ba ñuy ne ci seen diggu doole lañu xamante, ñu daje woon ca benn peyu Ërob, fu ay kuréli baykati Afrig gépp daje woon. Fekk booba, ku ci nekk ci ñoom ma nga jiite woon ca sa dëkk ay mbooloom baykat. Ba ñu fa jogee lañu jàppante ba seen i njaboot di demalante bu baax, doonte seen i réew dañoo soreyoo lool.
Bés, ñu xamal Keebaa ci njeggil-kàddu gi ni rey na ñu xaritam ciy anam yu ñaaw a ñaaw, te néew ba nee na mes, kenn xamul fu mu ne. Waa dëkk ba yépp njort ni, ñaawteef boobu, du liggéeyu kenn ku dul Chief Moses Abimbola, boroom daraja ju mag, bokk ci nguur gi, te nekkoon àndandoowu Jonas ba ñuy gune, ñu daan wujje ba ñépp xam ko. Fa la Abimbola jóge woon di won mbañeel gu tar jëme ko ci Jonas.
Keebaa moom, xelam mayu ko woon benn yoon muy seetaan dundu xaritam biy deme noonu ci neen. Mu ne fàww mu dem ba Ingwini ca Niseriyaa jaaleji soxnay ndemsi-Yàlla-ji, amal fab lànket ngir lijjanti mbir mu lëj moomu, te it, su manee nekk, mu fexe ba néew bi  feeñ. Mu jaraloon ko nag bakkanam. Ndax da doon ci moom, sas wu mu jële fu gën a sori ci xolam :
Keebaa Jakite xam (na) ne kóllëre ginnaaw lay féete…
Lu muy fekki ci tukkeem boobu ci réew mom  ñàkk kaaraange fa la fekk baax ? Ci yan anam la ñu reye xaritam bi, ak lu waral loolu ? Ndax sax dina feeñal néew bi ?
Bi mu demee ba màgget, di xaar Yàlla def li gën ci moom, la Keebaa Jakite jël xalimaam ne fàww mu nettali askanu tey wi, xew-xew yu doy waar yooyule.
Ciy way-jëmmal yuy dund ciy jamono yu wuute ak i béréb yu wute it, la bindkat biy jaare ngir nettali lépp jàngkat bi. Moom jàngkat bi sax, day dem ba miin way-jëmmal yi, ñu mel ne ay dëkkandoom dëggëntaan ; way-jëmmal yoo xam ne, ñii dañoo neex deret lool, ñee nee ñu bon-a-bon ; waaye li ñuy wuute yépp, kenn ku ne ci ñoom am na lu ñuy mën a jàngat ci nekkinam ak taxawaayam.
Way-jëmmal yi ci  téereb nettali bi
Bi Keebaa yeggee Ingwini la nu nettalikat biy wonaleek i way-jëmmal  yu bees: ay defkatu ñaawteef yu jàppe rey nit ni liggéey (Chief Moses Ambibola ak surgaam, James Vandi), ay nit ñu xumb te doy waar (Mama Wumbi-Oyé, yaayu Moses ju xayedi ji), ñu jaambure te mën a daw ay ba dee (Tony Akintoye rakku Jonas ji)…
Ku ci ne ci ñoom, bindkat bi daf koo jëmmal, ku ci nekk ak say jikko walla say feem, ba far joxe melo nit dëggëntaan. Way-jëmmal yooyu yépp lañuy gis ñuy dem ak a dikk, di xalaat, di gént, di waxtaan, ñenn ñiy faat jaambur yi, ñeneen ñiy aar seen i moroom ; am ñu ciy xeex ngir taxawal yoon, am ñoo xam ne, topp seen bakkan rekk a leen soxal…
Jàngkat bi, lu muy gën a xuus ci Malaanum lëndëm di gën a yéemu ci ni nettali biy doxe ba fa muy mujj. Lépp Bóris Jóob di nu ko toggal ba taajal nu lu ñor xomm. Ci njeexital li daal, nettali bu am solo lanuy topp, nettali bu nuy yéem ndax mbetteel yi ci biir ; nettali buy jàngale ci ni àdduna siy doxe,  buy jàngale ci tëralinu ëllëgu doom-aadama.
Bóris du tàyyi di jaxase jamono yeek béréb yi, ni mu koy faral di defe, jaare ko ciy xalaati Keebaa : ni mu doon janeere dundam ca ba muy waxambaane. Keeba di fàtteliku ay ndajeem ak Jonas, seen i waxtaan, ni ñu daan déeyandoo, seen i ree bay xàqataay ; waaye it, seen i njàqare, seen i soxla yu jëm ci seen liggéey, ak itam seen i wérante yu xumb jëm ci mbiri pólitig bi walla ci mbiru xeltu. Ku ne werante, ni juyoo, ndax li ñu doonoon ay doomi-ndey taxuleen woon a juboo ci lépp. Teewul nag, ñaari xarit yi doon gën di nawante. Ciy werante yooyu la bindkat biy jaare ngir samp ay xalaat yu am maanaa.
Ponki xeltu yi Bóris indi
Ci seen i ñaaroo yi ñu daan faral a am, Jonas da daan cokkaas xaritam bi, di ko tooñ ci lu jëm ciy ngëm-ngëmam, dem bay wax lu ëpp ci diineem, jàpp ne ciy waxi kasaw-kasaw doŋŋ la lalu. Su ko defaan, Keebaa day waaru :
Ci laa jëkkee xalaat tamit ne, Jonas Akintoye, xéy-na yaram wi neexul.
Ñaari doomi-ndey yi doon nañu waxtaane yeneen i mbir, ginnaaw lu jëm ci diine ji. Lu deme ni Demokaraasi itteeloon na  leen, te mu nekkoon it lu Jonas gëmul woon, ba tax koy kókkali Keebaa mi doon tiitaroo Demokaraasi Senegaal, naan royukaay la ci  Afrig. Du tere nag, bu Keebaa seetaatee mbir mi, du xam lu mu koy tontu :
àndumaak Jonas wànte nag, xiif di la bëgg a rey ba noppi ngay bàkkoo demokaraasi subaak ngoon, gaa ñiy sàcc di kàcc, di lekk ribaa ba seen biir yiy bëgg a fàcc, ñuy toroxal baadoolo yi, ku ko seet ci sunu Senegaal gii xam ni su dee loolooy demokaraasi, demokaraasi ay naxee-mbaay kese la.
Lee-lee itam Jonas samp laaj ci sàrt yi lëkkale réewi Afrig yi ak yeneen réew yi, rawatina yu Ërob yi :
Mën nga maa wax luy yoonu Tubaab yi ci sunuy mbir ?
Noonu la ko ñaari xarit yi jàppe woon : wecce yu dul jeex ci lépp lu soxal ëllëgu doom-aadama, rawatina luy tax réewi Afrig yi suqaliku.
Li Keebaa doon fàtteliku yooyu yépp, teewu ko woon bàyyi xel ci lànket ba ko taxoon a jóg. Ku bóom xaritam bi, ak lu tax ? Ci yan anam ? Fan la ñu làq néew bi ?
Laaj yooyu ak seen i tontu, Bóris day feeñal lépp, ndànk-ndànk, ciy defin yuy fësal ni mu xareñe ci bind téereb fent.
Xereñtey Bóris ci mbind mi
Gis nanu ni bindkat bi di wommate jàngkat bi, dëkkoo-dëkk, ciy jamono yuy dem ak a dikk, mel ne ku naan ko naxee-mbaay, na ko Asta Balde waxe, ba muy jëw Gorgi Seega Ture ci jëkkëram. Asta  Balde dib sekkarteer bu Seega di liggéeyloo mu kay bindal nettaleem bii ko ñor lool, su weer deewe mu fey ko. Konte, su dee Seega mooy nettali, moom Asta Balde mooy ki nuy jottali nettali bi : di nu xamale sax ak Seega ak waa këram, ak yeneen way-jëmmal yiy nar a ñëw ci ginnaaw ; di ci njàmbaasaale nag ay mbiri boppam. Mu far mel ne ñaari nettali lanu bindkat bi boole di defal.
Konte Bóris, xaraley nettali yu bare te wute la jëfandikoo ngir yakkal nu téereem bu am solo bii, am maanaa lool, di Malaanum lëndëm. Ci ñeenti xaaj nag la nu ko indil, bu ci nekk di doore ci bataaxal yi Asta Balde di yónnee jëkkëram ja nekk bitim-réew te mu namm ko lool ; lu muy def di ko ko nettali, ragal réeroo seen diggante ndax fiiraange. Bataaxal yooyu sax ñooy tëj téere bi.
Kon nag, jàngkat bi, amul lu koy jaaxal : du réer benn yoon ndax Asta Balde mooy ki koy tette ba tax muy gindiiku saa su ne.
Leneen luy biral xereñteefu Bóris mooy wolof yu set yi muy bind, te du rekk mbind mu set te rafet : kàdduy way-jëmmal yi ci seen bopp dañuy génne waxin ak xalaatu doomu Afrig wala doomu Senegaal tigi, mu wóor ne lii duy kàdduy weneen làkk wu ñu tekki. Mu mel ne bindkat bi, ni muy waxe di ko binde, noonu lay xalaate ci làmmiñ wi mu nàmp. Loolu moo koy may muy mën a firi dëgg-dëgg, ci làmmiñu dëkkam, yëg-yëg biy jóge ci askanam.
Ci njeexital li, mën nanoo jàpp ni, Bubakar Bóris Jóob teggiwul benn yoon tànkam ca fa mu ko tegoon, muy yoon wu  ay magam xàlloon, ñu mel ni Seex Anta Jóob, Seex Aliyu Ndaw, Sahiir Caam, Paate Jaañ, Maam Yunus Jeŋ, Aram Faal ak ñoom seen. Bubakar Bóris Jóob ak i maasam wallay rakkam (Mamadu Jaara Juuf, Adraame Jaxate, Abdu Xaadr Kebe…), ñu ngiy bay, tey, seen waar, ci anam bu mucc ayib, ci tool bu yaatu boobule.
Bubakar moom, waaram ci wàllu ladab la ko féetale : fexe ba téreeb nettali ci wolof tollu fa yeneen xeeti àdduna si yóbbu seen yos. Moo waral ndam li mu ci amagum, àdduna sépp a ci teg bët, muy lu ñépp mën a seede.
(+) Téerey Bubakar Bóris Jóob ci wolof :
Doomi golo, téereb nettali, Ndakaaru, Papyrus-Afrique 2003, ñaareelu móol EJO, 2019
Nawetu deret, kilib (tekkig ‘Une saison au Congo’ bu A. Césaire), Zulma et Mémoire d’encrier, Caytu, 2016
Bàmmeelu Kocc Barma, téereb nettali, Dakar, Ejo, 2017
Malaanum Lëndëm, téereb nettali, Dakar, Ejo, 2022
Leningrad la Wladimir Putin yaroo. Leningrad googu, moo nekkaat tey Saint-Pétersburg. Cib nettali, gone gi Wladimir, ku ësoon la, amoon fit lool te bare woon ay. Foo ko fekkaan, mu ngay xeex te, ay moroomi magam doŋŋ, ëppoon ko doole, la daan jàppanteel. Nee ñu, looloo ko taxoon a jàng Judo. Ku dem yaa ngi ñaaw njort, naan ci sam xel :  kii day xoromal doŋŋ… Nii rekk lañuy def, ku leen neex ñu fental lab jaar-jaaru jàmbaar ; boo dee seenub mbañ, ñu sosal la, sikkal la. Doo xam sax loo ciy gëm…  Weddiwuma la sax de. Ndaxte, njort lu ñaaw dinay faral di wattu boroom. Waaye, firnde laa ngi ci kàddu yii toftalu :
Juróom-fukki at ci ginnaaw, jànge woon na ca mbeddi Leningrad ya ne : bu la wóoree ne xeex mënta ñàkk, fexeel ba njëkk a dóor.  (Poutine, oktoobar 2015)
Kon nga xam ne kii, du ku lay bàyyeek Yàlla, am déet ? Waaw kay. Bu ko defee, cong mii mu song Ikren nag, warta bett kenn. Nga neeti ma,  mbaa du danga bëgg a wax ne, namm xeex rekk waral njiitu réewum Riisi li yabal larmeem ba ci Ikren ?  Déedéet ! Danga yàkkamti rekk, waaye maa ngi ñëw. Sabab yi bare nañu te junjoon nañ ci as-tuut ci yaxal bii weesu. Bii yoon nag, dees na leen wax as lëf ci jëmmu Wladimir Putin laata ñuy duut baaraam dëgg-dëggi sabab yi ne ci ginnaaw xare bile. Toppal samab xalima…
KGB ba FSB : Poutine, aji-yëddu ji
Oktoobar 2022 la Wladimir Putin di am 70i at. Def na 32i at, bim duggee ci politig ak léegi. Nde, bim laxasee 40i at, la sëñ Poutine ngembu, sóobu ci géewug politig gi. 1952 la gane àddina, waaye ci atum 1990 lees koy njëkk a takkal ndombog-tànk ci wàllu politig. Anatoly Sobchak, ngóor si ko jàngal xam-xamu Yoon (droit) ca jàngune ba, moo koy tabb, def ko faracaytu bu mag ca meri bu Saint-Pétersourg. Wànte, ca njëlbeen ga, Poutine, aji-yëddu la woon, di woon ndawul KGB, kurélug yëddu URSS ga woon, siiwoon lool te raglu. Nga xool, gis ne, Njiitu réewum Riisi mu tey mi, mi ngi juddu ci njeexitalu ñaareelu xare bu mag bi, màgge ci jamonoy xareb suuf (guerre froide) bi diggante Riisi ak Amerig. Loolu, dafa njeexital lu réy ci politigu Poutine, bul ko fàtte.
Lemal sa baaraam, muy ñeent.
Jamonoy xareb suuf ba, nag, daawuñu xeexey fetel, misil walla ay bomb. Xeexu suuf la woon, xareb xel ak caay-caay. La woon ngànnaay mooy pexe, yëddu (espionnage) ak yëddanti (contre-espionnage), naxaate ak mbaleñfaŋŋ, bóomaate, wujje ci wàllu xam-xam, xarala, koom-koom ak sañ-sañ.  Xeexin woowu, nag, KGB ak CIA ñoo ko séqoon, daanaka. Kurél gu ci ne di liggéeyloo ay way-yëddu, diy ndaw yu bëgg seen i réew, am pastéef te dogu ci seen liggéey. Mu jaraloon leen seen i bakkan, gënaloon leen seen i njaboot ak seenug dund. Ñu nekkoon, itam, ndaw yu am fit, dëgër xol, xereñe lool te muus. Rax-ci-dolli, amoon nañu bàmmeelu biir te mënoon a làqarciy mbóot, ak lu ñu nëbbu, nëbbu. Ndaw yooyii, ay kàkkataar dëggantaan lañ woon. Mënees na méngale aji-yëddu bi nib mala bu làmboo boppu xar, xelum lëg, bëti géléem, làmmiñu jaan, yaramu saaw, geenu jiit. Nànd nga wax ji ? Mi ngook.
Wladimir Putin, nag, kenn la woon ci ndaw yooyii. Dalub webu Kremlin biy xamle ne, Poutine dafa yàggoon a bëgg dugg ci KGB, fekk ne  jeexalagul woon sax njàngam . Ci laaj-tontu bu yaatu bim amaloon ak yéenekaayu Riisi bii di Kommersant ci ati 2000 yi, miŋ ciy wax ne,  KGB, ci man, xiirteg ndaw a ma ci dugaloon.  1975 lañ ko fa jëloon, mu tolloon ci 23i at kese. Fa la nekk ba 1990. Jamono jooju la URSS daanu, yóbbaale KGB. Noonu, ba 1997 ñu daldi koy tabb, def ko njiitalu FSB, kurél gi wuutu KGB.
Lees mën a jànge ci jaar-jaar bile mooy ne, benn, Poutine dafa juddu ci jamonoy xare, màgge ci, ñu tàggat ko ci. Ñaar, Li URSS tas daf ko metti, nim mettee saa-riisi yu bare. Ñett, Wladimir Putin dafa jàpp ne, tas bi URSS tas mooy jéyyab sewopolitig bi gën a réy ci 20eelu xarnu bi. Te, deñul ciy ŋàññ ak a naqarlu li OTAN di lëkkaloo ak yenn ci réewi penkub Tugal yi bokkoon ci URSS, di gën a jegesiy digi Riisi yi. 1997 ba jonni-Yàlla-tey jii, loolu lay kaas, di ko xeex, jamono ju ne ak li ko dooleem may. Kenn réerewul ne, OTAN, ag kurél gog, Amerig daf koy xeexe Riisi. Ndege, Amerig, mennum mébét la am : tënk àddina sépp, di buur, di bummi.
Waaw, Amerig, moom, dafa jàpp ne moom la Yàlla bindal suuf si, tàggatal ko li fi nekk lépp ci lu baax, mu war koo jariñoo moom kese akuw askanam. Ñoom, jàpp nañ ne ñoo gën ci xeet yi, ba tax ñu war a yilif ñépp, di nootaate ak noggatuwaate, di joxey ndigal ak i tere, di lawal seen i gis-gis ci àddina si ci fànn bu nekk nag. Bew bi ñu bew tax na leen a jàpp ne, ni ñu gise mbir yi rekk, noonu la war a doxe. Moo leen tax di jéem a ga réew yi ci des, di leen tànnal xeetu demokaraasi bi dëppook seen i bëgg-bëgg, koom-koom gu méngook seen i njariñi bopp, ay mbonte yu deme ni ngóor-jigéen ak yu ni mel, añs. Réew walla kurél gu xàll saw yoonu bopp, am tëralin wu safaanook seen bëgg-bëgg ak seen gisin, ñoom Amerig ak i surgaam, ñu jéem laa sikkal, yàq sa der, tuumaal la ba noppi di la xeex ci anam bu ñaaw a ñaaw.  Loolu la kàdduy Poutine yii di wund :
Saa su ne, ñoo ngi [réewi sowu yi] yedd Riisi ci wàllu demokaraasi. Ma jàpp ne, àddinay tey jii, deesu fee nangooti am réew di féete ñépp kow. Te, loolu sax, dafa mënatul a nekk […]. Bi Riisi sosook tey, am na junni junniy at, te jamono ju ne, moo daan tànnal boppam xeetu politig bi muy sékk ak yeneen réew yi. Ba jonni-Yàlla-tey jii, nag, fasunu yéene wàcc yoonu cosaan woowu.  (Wladimir Putin, Munich, 2007)
[…] Réewi sowu yi dañuy xeex mbaax, nite ak jikko yi yeneen réew yi làmboo ci cosaan : muy dundiinu waa réew ma, mbatiit ga, diine ja walla sax ci wàllu ngóore ak njigéene…  (Wladimir Putin ca ndajem Kurélug Valdaï ga, 2013)
Boo ameeb seetlu, dangay gis ne, ci njeexitalu xare bu mag bi ba tey, Amerig dafa yàgg a jàppanteek Riisi. Demoon na ba jekku ko, fexe ba daaneel URSS. Ginnaaw gi, mu nas i pexe ngir beddi Riisi, néewal ko doole ci féewale bim ko doon jéem a féewale ak àddina si. Waaye, puus boobu mu doon puus Riisi, génne ko ci digey Tugal yeek mbootaay ya fa am, daf ko boole, wëliis coobareem, ak yeneen réew yuy amsi doole niki Siin, Inde, Beresil, Afrig-di-sid, añs.
Réew yooyoo samp seen i ndënd tey, ne ñoo lànk, dootuñ bàyyeeti Amerig muy def li ko neex.  Ñu sos seen i kurél ak i mbootaay yi deme ni :
OCS (Organisation de Coopération de Shangai) mi Riisi ak Siin taxawal ci atum 2001, bokk kook Kazakhstan, Kirghizstan, Inde, Pakistan, Tadjikistan ak Ouzbekistan.
OTSC (Organisation du traité de Sécurité Collective) mi Riisi sumboon ci 2002, ànd ceek Kazakhstan, Kirghizstan, Arménie, Biélorussie ak Tadjikistan.
Ak UEEA (Union Economique EurAsiatique) biñ samp ci 2014, di kurélug koom-koom, Riisi, Kazakhstan, Arménie ak Biélorussie bokk ko.
Xam naa, yaa ngi naan,  lii lépp lu ci yoonu Ikren tamit ?  Léegi nga am sab tontu.. Waaye, xamal ni Ikren dafa nekk ci diggante ñaari yëkk yiy mbëkkante, te benn Kuccaa moo fa nekk njiitum réew ma, du dégg nga ma ? Waaw.
Lemal sa baaraam, muy juróom.
Waaxub Sebastopol ak naalub Gazoduc biy lëkkale Riisi ak Almaañ
Solo si géej am cim réew, kenn xamul ni mu tollu. Nde, la muy cay jariñoo, mëneesu koo takk. Waaye, bala géej di amal njariñ am réew, fàww mu mën koo jëfandikoo, ay gaalam di ca tëmb. Bu ko defee, dina ci mën a yaxantu, di ci napp, di ci jaarale ay gaali xareem ak i  sous-marins  yim yor. Loolu lépp, nag, day fekk ndox ma tàng. Te, Riisi, dafa sedd lool. Benn génnuwaay la am muy waaxub Sebastopool mi am ndox mu tàng, dib waax bob, dafa féete foo xam ne, àddina sépp la itteel.   Ndaxte, foofu rekk la Riisi mën a jaare ngir mën a àgg ci géej gu ñuul gi, jéggi ko, jàll géejug Mediteraane ga, rawatina diiwaanu penku bi, bu jege beek bu digg-dóomu bi. Tey, bu buntub waaxu Sebastopol tëjoo ñeel Riisi, dina ko yàqal lu baree bare ci wàllu koom ak xare. Amerig loolu la xam, moo tax muy muddaarante, di kootoog yeneen réewi sowu yi ngir boole Ikren ci OTAN, fatt buntub Sebastopol bi. Du yaa ngi gis yëfi saay-saay yooyu ? Nga naan lu ci yoonu Ikren…
Lemal sa baaraam, muy juróom-benn.
Ci beneen boor, laata coowal Riisi-Ikren biy jib, mbirum gazoduc biy lëkkale Riisi ak Almaañ moo nekkoon xew-xew bu mag bi. Bàyyil ma tekkil la gazoduc bala ngay laaj.
Gazoduc boo ko déggee, mooy aw ngaareew, maanaam ay tuyo yu gudd a gudd, yiy lëkkale ñaari béréb, ñu ciy jaarale gaas. Loolu la Almaañ ak Riisi tàmbali woon a defar. Ndaxte, bu dee Farãs, moom, réewi Afrig yi lay noggatu, di fi sàcce irañëm, ba tax wéeruwul lool ci gaasu Riisi bi. Waaye, Almaañ, moom, amul loolu. Ci Riisi lay jënde li ëpp ci gaas bim soxla. Gaas boobu, nag, fim ne nii, ci ñetti ngaareew la ko Riisi di jaarale laata muy àgg Almaañ. Te, ñetti ngaareew yooyee, Ikren lañuy jaar, mu ciy amaale dara. Fan yee weesu nag, Ikren dafa doon xajamal diggante bi. Moo tax Riisi waxtaan ak Almaañ, ngir ñu taxawal ngaareew woowu, daldi jéggi Ikren. Loolu bu àntoo, diggante ñaari réew yooyu day gën a rattax, soppiwaale xar-kanamu àddina si, séddalewaat lenge yi. Ci gàttal, bu loolu amee, Amerig day gën a néew doole.
Moo tax, Amerig di def kéem-kattanam ngir Riisi ak Almaañ, dara bañ leen a boole. Te loolu, ki leen ko njëkkoon a wax mooy Zbigniew Brzezinski. Ci téereem boobu tuddu Le grand échiquier : l’Amérique et le reste du monde, Brzezinski daf ci bind ne, su Amerig bëggee noot àddina si, dafa war a fexe ba Almaañ ak Riisi bañ a booloo. Loolu la George Friedman, njiitalu Stratfor, The Council on Foreign Affairs, di feddali bi muy wax ne :
Ittey Etaasini ji gën a réy, te mu tax noo sóobu ciy xare, ay xarnuy xarnu – njëlbeenug xare bu mag baak ñaareel ba, xareb suuf ba-, du woon lenn lu dul diggante Almaañ ak Riisi. Ndaxte, saa bu ñaari réew yii àndee, du baax ci nun. Danoo war a fexe ba lëkkaloo boobu bañ a am.
Bu Amerig sañoon, gaasu Qatar bi lañuy jëli, indi ko Tugal. Waaye, fim doon gën a yomb a jaarale mooy Irã ak Siri. Te, neexoowuñ ak Irã. Nga ne ma Siri, nag ? Xanaa danga fàtte ne, Siri moom, jàmm amu fa. Li tax sax Riisii di jàppale Assad, du dara lu dul mbirum gaas boobu, ndax dafa nànd Amerig ba jeexal ko. Maa ngi lay dégg nga naan,  ndeke réew yi, menn defu ci ngir Yàlla !  Ma ni la yaa ngi tàmbalee nànd nag… Waaye, bu nu jàngatee mboorum Ikren ak la fa jot a xew 2004 ak 2014 ci beneen yaxal, ci la mbir miy gënatee leer ci sa bopp.
Tegal foofu sa baraam, ma ñëw…
Coowal Riisii – Ikren moo lëmbe àddina si. Daanaka, ñaari ayu-bés a ngi nii, moom rekk lañuy waxtaane ci fépp foo dem ci àddina si. Boobaak léegi, wax ji bare na, nag… lool sax.  Tele walla rajo boo jàpp, moom lees fay waxtaane, li ci ëpp. Yéenekaay yi di ko jagleel ay yaxal yu dul jeex. Internet bi tamit fees ci dell. Waaye, saa bu coow baree, fen dana jaxasook dëgg, muur ko. Te, ku deful ndànk, dinañ la gëmloo lu safaanook dëgg. Nde, bi xare bi jibee ba léegi, booy seetaan tele yi, di déglu rajo yi ak a jàng yéenekaay yi ci ëpp, day mel ni Riisii moo sooke lépp, moom rekk a di ndeyu mbill ji. Waaye, ndax noonu la fa demee dëgg-dëgg ? Ndax xare bi, diggante Riisii ak Ikren kese la ? Lan moo ko sabab ? Luy cosaan li ? Yan njeexital la mën a am ci àddina si ? Seen yéenekaay LU DEFU WAXU, ci xalima Paap Aali Jàllo, fas yéene leen indil ay leeral ñeel yuqub xare bi am tey, ci ñaari xaaj. Xaaj bu njëkk bii day biral xew-xew yi dox diggante 1945 ba 1999, di wone cosaanul sabab yi sooke xareb tey bii.
Bu dëgg réeree cim pénc, mag ak a ci dëgg tànkam
Saa bu xare jibee, bala benn bakkan di rot, dëgg lañuy njëkk a tàgge. Nde, ni ko tubaab yiy waxe, ku bëgg a labal sab xaj, jiiñ kob say. Waaw, bi xare Riisii ak Ikren bi dooree ba tey, daanaka Riisii la àddina sépp tam dëmm, rawatina réewi sowu yi. Kibaraan yi, muy tele yeek rajo yi, yéenekaay yi ba ci internet bi, ñépp Vladmir Poutine, njiitu réewum Riisii, lañ joxoñ baaraamu tuuma. Genn kàddu rekk ngay dégg :  invasion russe en Ukraine , maanaam congum Riisii ca Ikren.
Coow li ne kurr. Poutine jàppal fii, Poutine bàyyil fee. Faramfàccekat yi ame tele yeek rajo yi, boroomi xalima yiy bind, widewoo yi, nataal yeek ndéggat yiy ñaawal ak a tilimal deru Riisii ak i njiitam di law. Ay daan yu mettiy tegaloo ci kow réewum Riisii : ay daan ci wàllu koom-koom, politig, xare, ba ci wàllu tàggat-yaram. Lépp, nag, Amerig ne ci ginnaaw, di nos ak a nocci ak a xamb taal nib jigéen ak wujjam. Xam naa yaa ngi naan waa Paap Aali mii moom, day waxtu walla dafa faral Riisii ?
Ma ni la  déedéet ! Waxtuwuma wallaay, te sama yoon ci Riisii . Dafa di, xareb Riisii beek Ikren, Amerig setu ci te, ngir nànd dëgg-dëgg ni coow li deme, fàww nu dellu démb. Ndege, lawal gi nuy gis boobaak léegi, daf nuy réeral. Toppal samab xalima, nu dëpp jamono, xooli ñaareelu xare bu mag ba, ndeem dinan gindiku…
1945 : xare jeex, xare juddu
Jamono jooja, Almaañ moo ëppoon doole ci àddina si, raw ñépp ci lépp : xam-xam, koom-koom, xarala ak ngànnaayi xare yu yees. Boroomi xam-xami almaŋ yi, ci ndigal ak ndimbalu Hitler, dañ sumboon ay naal yu bare ci fànn yu yaatoo yaatu, rawatina ci wàllu ngànnaayi xare, tukkib ndénneer ak wér-gi-yaram. Sore woon nañ lool nag ci seen i liggéey, ba tax leen a jiitu ci àddina si ñeel fànn yooyee. Loolu may leen xam-xam ak kàttan, ñuy jaay doole yeneen réew yi, di songateek a nootaate. Hitler daldi bew, di buur, di bummi. Fu bëtam tegu rekk, mu jàpp ne raayab Almaañ war na faa jaayu. Bi mbir mi demee ba ëpp i loxo, 4i réew yii di France, USA, URSS ak Grande Bretagne daldi booloo, jàmmaarlook Hitler. Looloo sabab 2eelu xare bu mag bi ñuy nettali ci téere mboor yi. Kon, Amerig ak Riisii (URSS ba woon) ay farandoo lañu woon.
Lemal sa baaraam, muy benn.
Amerig – Riisii : xeexu suuf bi
Ci njeexitalu 2eelu xare bu mag bi, Almaañ da cee jaare nasax, dooleem daanaka jeex tàq. Waaye, ndono lim fi bàyyi mooy juri beneen xare. Ndege, li xeex biy tar yépp, farandoo yi, Amerig, URSS, France ak Grande Bretagne, ñoo ngi teg bët, di xemmem ndonol Almaañ li. Waaye, xëccoo bi ci diggante Amerig ak URSS lay mujje am, ndax ñoo ëppoon doole ci farandoo yi.
Amerig dafa bëggoon aakimoo li almaŋ yi bàyyi yépp, Riisii tamit noonu. Te sax, Amerig jotoon naa rawaley boroomi xam-xami almaŋ ak i naal yuñ sumboon yépp, yóbbu leen Amerig, soppi seen i tur, dugal leen ci laboraatuwaar yi ngir ñu jàppale leen, suuxatal leen seen xam-xam, seen mën-mën ak seen kàttan ci wàllu xarala ak ñoom seen. Bu dul woon loolu sax, Neil Armstrong du mës a teg tànk ci dénduw weer wi.
Riisii tamit, mi ngi doon def ay pexeem, di nos ak nocci. Moo tax, dañuy mujje paacoo suufus Almaañ bi. Bésub 23eel weeru me 1949, Amerig ak farandoomi tugal daldi sos RFA, Bonn nekk seen péeyub négandiku. Oktoobar 1949, Riisii tamit taxawal RDA ca Berlin. Penkub Berlin ba dib péeyub RDA. Ginnaaw gi, dinañ tabax ab maraaj buy dox ci diggante RFA ak RDA.
Ca la Amerig xamee ni, bu bëggee noot àddina si, fàww mu fexeel Riisii. Ndaxte, moom kesee ko mënoon diir mbagg. Looloo ko taxoon a ràbbalook waa Tugal, taxawal lees tudde ci nasaraan  Plan Marshall  bi nga xam ne, ca la kurélug OTAN giy sosoo. Amerig duggewu ko woon lu dul beddi Riisii, dagg ko ci jëflante yi ngir néewal ko doole.
Nde, ci njiitalu Amerig, 3i réewi tugal yooyu ñu lim ci kow ñooy taxawali kurélug xare, duppe ko ci nasaraan Organisation du Traité de l’Atlantique Nord, gàttal biy joxe OTAN. Booba, 12i réew ñoo ci bokkoon ; waaye tey jii, lu tollu ci 30i réew a ko sékk, di ay kapitaalist. OTAN, nag, benn jubluwaay kesee ko tax a jóg, te mooy xeex Riisii.
Riisii xam loolu, daldi taxawal déggoob Varsovie ba ca atum 1955, ci nasaraan Pacte de Varsovie. Mu ànd ceek réewi tugal yi féete penku, te nekkoon ay kominist. Kurél gu yaatu googu lañ daan woowe ci nasaraan Union des Républiques Socialistes Soviétiques, gàttal biy joxe URSS. OTAN ak URSS di xeex ci suuf, ciy pexe ak i doxalin. Ca la  guerre froide  tàmbalee diggante Amerig ak Riisii. Farandoo ya woon, nekk nañuy noon. Xare jeex na, xare juddoo ca.
Lemal sa baaraam, muy ñaar.
1989 : fiirug Amerig gi
Xew-xew bi gënoon a fés ci ati 1990 yi mooy màbbub maraaju Berlin bi (chute du mur de Berlin). Bi maraaj biy daanu, nag, dafa daanelaale URSS. Nde, Amerig daf leen tegoon xel, bàyyi leen ñuy xeex ak a reyante ba seen doole nasax. Ñu deele ay nit ñu baree bare, koom-koom gi nërmeelu, réew ma nekk ciy jafe-jafe yu tar a tar. Lu bare ciy réewi penku yi bokkoon ci URSS daldi tàmbalee fippu.  Ndege, maraaju Berlin bi daf leen nëbboon àddina si. Léegi, koom-koomu réewi sowu yi daldi am njeexital lu réy ci ñoom. Ñu fétteerlu, génn ci kurél gi, daldi moom seen bopp.
Ci atum 1991 la URSS tas. 15i réew yi ci bokkoon dem seen yoon. Ñu daldi sos Réewum Riisii mi nga xam ne, lum dee dee, mi ngi doon wéy di teg loxo lenn ci réew yim bokkaloon URSS.
Waaye, Riisii xamoon na ne, jamono jooju, Amerig a ko jekku woon. Te, lenn ci réewi penkub tugal yi fekki woon nañu OTAN. Mu xam ni bu deful dara, OTAN dina ko wër ndomb. Ca la muddaaranteek Amerig. George Herbert Walker Bush ak réewi sowu yi dig Mikhaïl Gorbatchev ak Boris Eltsine ne, dootuñu yaatal OTAN ci boori penku. Ñu daldi déggoo cig kàddu ne, OTAN warta cof dara ci wàllu penkoom, lu ko moy, dina jur coow.
Waaye, Riisii, rawatina Gorbatchev, dafa def njuumte lu réy a réy ci lum laajulee ñu bind déggoo bi, xaatim ko. Ndaxte, li ko dale 1999 ba tey, OTAN mi ngi wéy di raafal ay réewi penku, di gën a jege Riisii. Dafa di, tey jii, ci réew yi bokkoon ci URSS, ñaari réew kesee ci duggagul ci OTAN, muy Ikren ak Seworsi. Te, ñaari réew yooyoo dox diggante Riisii ak OTAN.
Li waral loolu mooy ne, njiiti réewu Riisii yi, dañoo xëroon ci sàngara, xawoon a nuur ciy caaxaan ba faf nasaxal réew ma. Moo tax, ay jafe-jafey koom ak i yëngu-yënguy politig yu bare ñoo gaaraloon nguurug Eltsine ga. Rax-ci-dolli, nger mi law ca réew ma, koom-koom biy doxe benn tànk. Amerig moom, nekk ci digg dooleem, di doxal lu ko neex, di buur, di bummi, di ñàkkal faayda Riisii ak di napp ak a noggatu réewi àddina si.
Ginnaaw gi, Boris Eltsine day feebar ba sonn, néew doole lool. Noonu, keroog 31eel ci desàmbar 1999, mu daldi tekki ndombog-tànkam, daldi bàyyi njiiteefu réew ma. Ca la ko Vladmir Poutine wuutoo ca boppu réew ma.
Jëmm joojooy soppi xar-kanamu Riisii, daldi sumb beneen xeetu xeex bob, moo sabab congum Ikren mii am tey.
Lemal sa baaraan, muy ñett.
Ayca Eduwaar Mendi ! Fàww nga jëli bii, jàppal balu Mohamad Lasheen bi ! Eduwaar Mendi ! Fàww nga jëli kooooooo… Jëli na ko, Dudu Mendi ! Ki dàq a góolu ci àddina si jëli na ko ! Bi yoon mi ngi xeeñ neex ! Senegaal am na ñaari estaar, ñaari estaar te waxoon nan ko, ñaari estaari àddina : Dudu Eduwaar Mendi ci kã yi ak Saajo Maane mi rate woon penaatiwam ci kanamu Mohamed Abuu Gamal…
Mu des Saajo Maane. Bu dugale mu jeex. Xol yiy tëf-tëfi, nit ñiy lox. Kub baa ngi fëgg buntu Senegaal. Bët yépp ne jàkk ab bal… benn bal… bal ba ca Kamerun… balu Saajo Maane ba… Lilian Gatounes mel ni ku nàmpe Senegaal, bokk ak nun yëg-yëg bi, naan :
Mbir mi yomb na, bu dugalee, bu dugalee Senegaal jël raw-gàddu gi nekk Sàmpiyoŋu Afrig ! Fim ne nii Abiib Béy warul toog, xam naa mi ngi jaabante rekk ! Mi ngi koy xool, mi ngi julli niki saa-senegaal yiy xool bal bi ci tànki Saajo Maane yi… Saajo Maane, dawu Saajo Maaneeeeeeeee… ! Saajo Maane def na ko ! Saajo Maane dugal na bal bi !  Senegaal ! Senegaal nekk na Sàmpiyoŋu Afrig njëlbeenug yoonam cim mboor ! Mayo bi am na biddéew !…
Kenn xàmmeetul kenn. Yuuxoo yi, sarxolle yi, jooy yi… Réew mépp a riirandoo. Ñii di daw xamuñu sax fuñ jëm. Ñee di fëgg ak a mbëkk lépp luñ jot. Ñenn ñiy daanu, xëm ; ñeneen ñiy wëndeel raaya Senegaal gi, def mbooloo, di woyandoo :
Bojo-bojo yee ! Seen baay ñëw na ! Seen baay ñëw na !
Mbégte mu ni réye, mësta am ci réew mi. Nde, Senegaal dafa yàgg a yóotu kub bi. Jamonoy AOF ba tey, ni ko Ablaay Jaw waxe, Senegaal a ngi daw ginnaaw njëlbeenug kubam. Ay maasi maas jaar nañ fi, yaakaar yu bare tas niki 2002 ak 2019. Saa bun ko jegewaan ba nar koo téye rekk, mu mel ni dafa am jinne ju koy këf ci sunuy loxo.
Ci atum 1965 la Senegaal tàmbalee bokk ci joŋanteb Kubu Réewi Afrig yi, juróomi at ginnaaw ag jonnam. Xaar bu yàgg booboo waral mbégte mu réy mii. Saajo Maane ak i ñoñam def jaloore ju réy a réy jooju, kenn dootu ko fàtte abadan. Ndaxte, ñoo fi njëkk a indi kub, sargalee ko Senegaal. Siggil nañ Senegaal, sagal ay doomam ak i maasam yiy ñëw. Ndege, seen ndam li keroog 6eelu fan ci féewaryee ca Kamerun, dina tax ñu binde wurus turu Senegaal ci mbooru futbalu Afrig.
Moone, ca ndoorteelu joŋante bi, xel teeyoon na. Ginnaaw bi ñu futbalee ak Simbaabuwe 90i simili dugaluñu, ba arbit ba may leen 4i simili Saajo Maane am penaati dugal ko, ñoo ngi doon ŋàññ Aliw Siise ak i gayndeem. Nu futbal ak Gine, futbal ak Malawi daldi arañefe ñaar yépp, dugaluñu lu moy benn penaati. Coow li nar a jóg. Waaye, mu am ñuy dalal xeli saa-senegaal yi, di wax ne ekib bi dafa matagul, waaye dina baax ndax Senegaal dina yeewuji.
Naka jekk noonu la fa deme. Ndaxte, Senegaal waajalul boppam nim ko bëgge woon laata muy dem Kamerun. Ekib bi dafa waroon a dem Ruwàndaa defaroo fa, tàggatu fa, futbal fa ñaari joŋante laata muy dem ci CAN bi. Waaye, ñenn ci futbalkat yi amey gaañu-gaañu, ñi seen këlëb yi téye woon ak koronaa bi ñoo xajamaloon waajtaay boobu. Biñ àggee Bafusam ca Kamerun tamit, koronaa bi sonaloon na leen. Daanaka sax, du ñépp a demoon. Ndax, Bàmba Jeŋ ak Baaba Caam Ndakaaru lañ leen bàyyi woon ca njëlbeen ga, ngir ne dañ ame woon koronaa.
Loolu doyul, jinne yu ñuul yi di fen ak a dajale. Ay dof di leen tàllal mikoro yi, ñuy léeb ak a kàcc, naan Senegaal …du àgg sax ¼ de finale… walla buñ …amee wërsëg ½ finale lañuy yem.. waaye …duñ mës a jël kub bi. Cim ! Ay feni neen. Ñoom ñépp la Yàlla weer keroog. Kon, Yàlla yewwi na askanuw Senegaal ci njabarkat yeek gisaanekat yi. Bir na ne, xamuñu kumpa. Donte ne, nag, am na ñu oyofoon xel lool, gëm leen, di saaga futbalkat yi ak a xas Aliw Siise.
Loolu lépp nag, teewul, Aliw Siise aki ndawam fas jom, muñ, ànd ak fullaak faayda, xar seen tànki-tubéy ngir indil Senegaal sarica biñ yàgg a xaar. Noonu, ñu taxañ Kap-weer ci 1/8 de finale yi, dóor ko 2i bii ci dara, dóor Gine Ekuwatoriyaal 3-1 ci ¼ de finaal yi laata ñu ko ñamalaat Burkinaa Faso ci ½ finaal yi. Yaakaar gi yokk lool. Àddina sépp jàpp ne bii yoon, mooy bu baax bi.
Naam, Saajo Maane rate woon na penaati ci 5eelu simili bi, waaye xàddiwuñu woon. Nde, Senegaal moo futbal finaal bi yépp. Esipt moom, dañ doon xaar, di def ay contre-attaque ngir nax Senegaal. Te, bu dul woon seen góol, duñ àgg sax seri. Nde, génne na fa ay bal yu bari, rawatina yu Bàmba Jeŋ yi.
Biñ àggee seri tamit, xawoon nañ tiit. Li ko waraloon mooy ne, Esipt noonu la gañee woon ñetti joŋanteem yu mujj yi laata muy àgg finaal. Te, seen góol bi, Abuu Gamal, dafa fees kã yi, aay lool. waaye, bii yoon, Senegaal moo aye woon. Te bu Yàlla nee waaw, lépp ay sotti. Moo tax, bi Saajo dugalee penaati bu mujj bi, ay rongooñ sotteeku nañ, mbedda Senegaal yi fees dell.
Keroog, réew mi xumboon na lool ba foo sàndi woon mbàttu mu tàkk. Askan wi fàtte naqar wim ame woon yépp ba, daanaka, cinu reer tegewul woon ci kër yi. Njiitu réew mi bég lool sax. Ñu wane ko muy tëb ca Adis-Abebaa bim nekkoon. Mu daldi jël dogal, def feriyee bésub altine 7eelu fan ci féewaryee, ne day delsi Senegaal ngir teeru gaynde ni ñuy teeroo buur.
Bés boobu, Njaayeen yi ak Njóobeen yi ay mburook ndambe lañ reere woon, ndeysaan. Ñi sant Ba, ñoom, xam naa cereek meew baa leen dimbali woon. Waaye, bésub mbégte, bul xol feesee, feesal biir.
Waaye nag, am lu ñuul ci soow mi. Nde, bukki moom, jëfi bukki rekk la mën a def. Dinan ci ñëw…
Senegaal amati na ndam ci 3eelu fan ci weeru nowàmbar wii, jaare ko ci benn ciy doomam, di Muhamet Mbugaar Saar, ab bindkat. Moom mii Farãs tappal na ko raaya bu am solo, muy Prix Goncourt  bu atum 2021. Muy raaya bu ñëw topp ci yeneen yu mu fi jotoon a am.
Muhamet Mbugaar di xale bu am 31 at doŋŋ, juddoo Ndakaaru ci 20eelu fanu suweŋ, ci atum 1990. Doomu Séeréer bu màgge Jurbel la, te jànge ‘‘Prytanée Militaire de Saint-Louis’’ bi ñépp a xam. Foofa la ame lijaasam bii di Baccalauréat, laata muy àggaleji njàngam ca Farãs, ca ‘‘Lycée Pierre d’Ailly’’ ak ‘‘Ecole des hautes études des sciences sociales’’. Moom nag, li muy gune yépp, jotoon nañu koo tappal ay raaya yu bare. Jëloon na fi Grand prix du roman métis ak Prix Ahmadou Kourouma ca atum 2015 ak Prix Littéraire de la Porte Dorée ca atum 2018. Persidaa Maki Sàll itam sargaloon na ko fi, defoon ko Chevalier de l’Ordre du Mérite ca atum 2015. Ci téere yi waral jaloore yooyu, man nañ cee lim : La Cale (2014), Terre ceinte (2015), Silence du choeur (2017) ak De purs hommes (2018). Dëgg-dëgg, xale bu jàmbaare la, ndax ku gis ay jalooreem ak li mu bind yépp, dinga xam ni ku xareñ la, mën na li muy def, te it raw na ay maasam !
Prix Goncourt, niki beneen bi ñuy woowe Renaudot, raaya la bu ñuy joxe at mu ne ca Farãs, ngir sargal bindkat bi gën a ràññeeku ci bindkati téereb nettali yiy jëfandikoo làkkuw nasaraan. Waaye ñépp xam nañu ne, làkk woowu jéggi nay digalooy Farãs bay law ci àddina si yépp, ndax, daanaka, ay fukkiy miliyoŋi nit ñooy jëfandikoo làkk woowu. Kon nag, Prix Goncourt, raaya bu am solo la ; cuune du ko gàddu, doonte ci way-jëfandikoo farañse yi rekk la yem.
Prix Goncourt bu mag boobu la doomu Senegaal bi gàddu gannaaw René Maran (ca atum 1921) ak Mari Njaay (ci atum 2009). Kon nag, gàcce ngaalaama, Muhamet Mbugaar !
Li tax ñu tànn ko ci biir bindkat yi bare yooyu doon xëccoo raaya bi, mooy ñeenteelu téereem bi mu bind, duppe ko La plus secrète mémoire des hommes. Muŋ ciy nettali jaar-jaaru bindkat bu xareñoon, ku ñépp séentu woon ca kaw, waaye mu mujjee daanu ba ñépp fàtte ko, ndax rekk, ñàkk dégg-dégg bi nit ñi wone woon ñeel i mébétam. Mu mel ne, kàngami Goncourt yi doon àtte ngir tànn mbër mi leen doy, dañoo yéemu ciy xalaati Mbugaar yu xóot yi, waaye rawati-na ci xereñ gi mu wone ci mbindinam.
Li gën a neex ci raaya Mbugaar bile, mooy bés bi mu ko amee, dafa xaw a yemook 7eelu fanu nowàmbar, di Journée internationale de l’écrivain africain, maanaam bés bi ñu jagleel bindkati Afrig yi. Bés boobu, li ëpp ci bindkati Senegaal yi daje woon nañu ci seen béréb bu siiw boobu di Kër Biraago gu bees. Ñu bare ci ñoom nag jot nañu faa jël kàddu, rafetlu xew-xew bi, biral seen mbégte ci jaloore ju ni mel.
Teewul nag, am ñeneen ci réew mi, ñu yékkati seen baat di ŋàññ Mbugaar ndax ñàkk a rafetlu ay bindam. Waaye loolu, jeneen wax la, ndax dañuy jàpp rekk tontuy Mbugaar ci boppam : Na nit ñi jàng téere bi ba noppi, buñ amee lu ñuy wax, ñu wax ko.
Ci sunu wàllu bopp, ci wax jooju lanu jàppandi ba ba nuy jàng téereem yi indi coow lépp. Kon, nu waxati ko : Gàcce ngaalaama, Mbugaar !
Réew mi dafa tagatémbe !, Dund gi jafe na !, Lépp a dëgër !, Danoo sonn!, Na nu Maki dimbali !, …walla mu abal nu.… Ak yile kàddu lanu waa Yëmbël-Sud biralee seenuw naqar ci tolluwwayu réew mi ak nees ko jiitee. Wànte, bees sukkandikoo ci xibaar yi kibaraan (médias) yiy biral fan yii, mënees na wax ne, njàmbat ak jooytuy waa Yëmbël yile, ci réew mépp lay jibee. Nde, wax ji, jenn rekk la : Senegaalu tey, baadoola du fi naane ñeex . Nguur gi jël nay dogal ngir njëg yi bañ a romb fiñ tolloogum nii. Nee ñu, dogal yooyee, nguur gi dina ci ñàkke 47i miliyaar. Boobaak léegi, ñoo ngi génney yégle, di janook taskati xibaar yi, di wër ci gox-goxaat yi, añs. Aminata Asom Jaata sax, jawriñu Njënd meek Njaay mi woote woon nam ndaje mu mag ñeel lekk geek naan gi keroog talaata 31i fan ci ut 2021 ca CICES. Waxtaaneesoon na fa njëgi dund yi askan wiy gën a aajowoo, rawatina ceeb bi, diwlin jeek suukar si. Waaye, ba tey daal, askan waa ngi binni.
Ngir natt coono wi askan wiy jànkonteel, amal nanu laajantug-nattale gu ndaw biir Yëmbël-Sud. Doxantu nanu ci mbedd yi, laaj ñenn ci way-góorgóorlu yi fay yeewoo ngir taataan seen i xalaat ñeel tolluwaayu réew mi. Waaye, yemunu ci. Ndax, gannaaw gi, méngale nanu njëg ya woon ci atum 2012 laata Maki Sàll di falu ak yu tey yi ngir natt yokku gi indi coow li.
Yëmbël mi ngi nekk ci biir diiwaanu Ndakaaru, bokk ci depàrtemã Kër Masaar. Ci nguurug Abdu Juuf lees ko xaajoon, def ko ñaari bokki-moomeel : Yëmbël-nord ak Yëmbël-sud. Yëmbël, niki Caaroy ak yeneen bãliyë yi, bokk na ci gox yi gën a tumurànke. Nit ñu bare, dëkkuwaay ak tali yu xat a xat, mbedd yu tilim, te saa bu tawee daanaka fépp ay taa. Moo tax, dékku yokkute njëg yi doon na lu jafe ci góorgóorlu ya fay yeewoo.
Kër gu taa, cin lu dëppe, njaay mu lamb, jiba yu fëq…
Mbas mi, mbëkk mi, mbënn mi, mbëj mi, ndox mi ak… dund gu jafe gi. Nattu bu ñëw, laata ñu koy noppee jooy, beneen tegu ca, gën a tar, gën a metti. Senegaal di mel nig gaal guy daw ci géej gu sàmbaraax, ngëlén li wër ko fépp, ngelaane li koy joow, fu ne mu jëmale ko fa. Ci boor bu ne, gannax yiy baawaan ci kowam. Ñi ci biir gaal giy yuuxook a jooy, ñi ci bopp biy gundaandaat ak a yaataayumbe, léeg-léeg ñu xaw leen a geestu, di leen jéem a dëfël ak a naxee ay dig.
Kër gu taa, cin lu dëppe, njaay mu lamb, jiba yu fëq… nii la fi deme, jaaxle naa. Sonn naa. Amatuma pexe. Bunt yépp fëgg naa leen. Waaye, benn ubbeekuwu ci ñeel boroom kër gii leb turam. Bi nawet bi dooree ba léegi, mook ndox mu selladi mi ñoo dëkk, mbott yeek yoo yi diy dëkkandoom. Mbas mi xañ na ko liggéey bim daan suturloo mook njabootam gu sew. Saa bu jant bi fenkee, mu xuus génn, xoslu ji njëlug bés bi, …bu teyee Yàlla wërsëgal ma, bu ëllëgee duma indaale dara. Bu dul woon ngëm ak yaakaar Yàlla, …xàddi kon woon naa bu yàgg. Ni góor gii, ñu bare ci askan wi, ngëm ak yaakaar kesee leen dese ba di leen tax a muñ ngir sàmm seen ngor. Nde, bu dul woon loolu kon, ma garbo, jaay sama der ni ko samay moroomi jeeg di defe jamono jii te dara yóbbewu leen ko lu dul ñàkk pexe. Waaye, maa ngi jàpp ci Yàlla. Ndaxte, loo muñ mu jeex, Yàlla baax na. Soxna sii tamit leb turam, ay jooy la daaneleey waxam. Nde, taabalu màngoom ak meññent yu sew-sewaan yi mënu cee dundal njabootam. Jëkkër ji, ab Móodu-Móodu la woon, mbas mee ko tax a daw ñibbisi. Boobaak léegi mi ngi las-lasi waaye taxu koo deme noonu. Nii la askan wi, rawatina baadoolo yi, dëkke. Ñi ci ëpp seen loxo jotul seen ginnaaw, dañuy xëy di daŋ-daŋi ba jant bi so, lépp luñ jot a fortaatu, bu motee njëlug bés, ci lay yem. Bu jant bi fenkaatee, ñu wëri deppãsu bés ba ca topp. Kenn dencatul. Ndax, boo dencee tey, bu ëllëgee say mbokk denci la walla nga denci leen. Maanaam, boo dencee as tuut li ngay fortaatu, xiif dina la rey walla mu rey sa mbokk.  Baay Mandaw Gay, Yëmbël-Sud moo wax loolu.
Senegaal a ngi mel nib màggetu-soboronko, xuuge lool, opp ci yaram wépp, foo laal mu onk. Wëliis dund gi, dara yombul. Maas Ñaŋ ab agent immobilier la, dëkk Yëmbël-Sud, ci gis-gisam, luyaas bi sax néew-ji-doole yi àttanuñ ko. Li boroom kër yiy laaj dafa bari lool te xaalis amul. Waaye nag, ci benn boor, mëneesu leen a ŋàññ. Ndaxte, muy simoŋ, weñ, suuf, betoŋ, añs. lépp a yokku.
Aamadu Jàllo moom, mi ngi dëkke kàrce Baas, dib ñawkat. Mu ne, Wax-dëgg Yàlla moom, mbir mi metti na. Bu njëkk sax tane woon na. Waaye, nii nii moom boroom kër yi sonn nañu. Boo joxee deppãs sax du mat. Lépp a yokku, dund gi jafe na. Nun, ñawkat yi, liggéeyatunu. Ñaw sax amatun ko. Ndax nit ñi ñawlootuñu, prêt-à-porter yi ñuy jéggaani lañuy jënd. Dangay xëy, suba ba ngoon, doo am sax deppãs. Rax-ci-dolli, mbëj mi dafa gën a jafe. Sonn nanu. Noo ngi sàkku ndimbal ci njiitu réew mi, Maki Sàll.
Faatimata Ka, jaaykat ca kàrce Laayen, moom tamit ne,
Dëkk bi neexul, metti na lool sax. Nun, jaaykat yi sax yëg nan ni dafa metti. Lépp a jafe, lépp lañ yokk. Metti na ci góor ñi rawatina nun jigéen ñiy dem màrse. Fim ne nii, lépp lu doon jar juróom, fukki dërëm lay jar… ceeb, diwlin, suukar, saf-safal yi sax, dara yombatul. Nanu Maki dimbali…
Naam, mbas mi nasaxal na koom-koomu àddina si. Kenn sañul a wax ne Covid-19 amul njeexital ci njaay meek njënd mi ci àddina si. Moo taxoon, fépp ci àddina si, nguur yi lal i naal ngir sàmm seen koom-koom, aar njëg yi ak xëy yi. Senegaal, amoon na lees duppe Fonds Force Covid-19, njiitu réew mi defoon ci 1000i miliyaar ci sunu koppar. 200i miliyaar yi la jagleeloon àntarpiriis yi, wàññee ko seen i juuti. Waaye, mel na ni amul njeexital yiñ ci doon séentu. Ndaxte, li gën a tax njëg yi yokku mooy juuti yu takku yi àntarpiriis yiy fey. Ku daan fey 100 000 FCFA juuti, léegi 200 000 FCFA ngay fey. Bu ko defee, ci askan wi lañ koy fayoo, yokk njëg yi.
Muy jaaykatu jën bi, uude bi, paa yi ci pénc mi, ndaw yiy àttaaya ci taati garab yi, boroom bitig yi, jaaykatu dàll bi, dawalkatu kaaraapid beek àpparànteem, boroom kalaandoo bi walla boroom taksi bi… ñépp a ngi jooytu. Nde, ku ci ne, sa boor, mbir mi dëgër na. Koo ci laaj, mu ne la nguuru Ablaay Wàdd moo tane woon. Te, bin méngalee njëg yi, gis nan ni, diggante 2012 ak tey daanaka lépp a yokku.
Xanaa du Makee fi waxoon Yoonu yokkute ?
Waaw ! Ba muy wax loolu, yokkuteg boppam, moom, njabootam, ay mbokkam ak i jegeñaaleem a ko taxoon a wax. Xoolal rekk Maki ci boppam lim yor ci alal, yokku naam déet ? Xoolal ay doomam, jabar ji li muy tuur ci xaalis yépp, doom yi nag, rawatina Aamadu Sàll… Nga xool waa Bennoo Bokk Yaakaar, ñenn ci ñoom, laata ñuy nguuru, buñ añaan duñ reer. Ana ñu tey ? Du ñoo fiy dawal daamar yiy jar 100i miliyoŋ ci sunu koppar… fuñ ko jële ? Lii mooy Yoonu yokkute wi Maki noon da koy xàll ?
Noonu la Saalif Jàllo, maxejj bu dëkk Yëmbël-Sud jàngate mbir mi. Te, bees sukkandikoo ciy waxam, Maki moo gën a xamaatoo li askan wiy jànkonteel, xam na yit naka la war a def ba noppal leen ci coono yi leen gaar fan yii.
Ca atum 2012, Makee fi waxoon lii : [Yokkuteg] njëg yi, ci gornamaa bi la. Ndax gornamaa bi mooy teg nit ñi ay juuti yu bees, yokk tamit yi fi newoon. Ndaxte lim soxla ci doxalin, lim soxla ci ay tukki, lim soxla ci jënd ay roppëlaan, lim soxla ci ubbi ay àmbaasad, ci ay njawriñ dafa diis, diisaay boo xam ne ngir mu mën ko def fàww mu yokk njëg yi…
Kon, li Saalif Jàllo wax dëgg la. Makee fi dige woon sax ne, bu faloo, loolu lay jëkk a …dindi, wàññi ni nguur giy doxe, diisaay bi, ngir alal ji mën a dem ci askan wi
Benn ci sabab yaa ngi noonu : diisaayu nguurug Maki Sàll.
Ablaay Wàdd dafa amoon lu tollu ci 38i jawriñ, Maki ne woon loolu ëpp na ci réew mu ni tuutee. Tey, mi ngeek 39i jawriñ yu bokkul ak dumbulu jawriñ yi koy digal te seen lim romb na 30. Bun xaymaa jawriñ yooyu yépp nag, daanaka jege nañ 100i jawriñ. Te, bu nu sukkandikoo ci Seneweb (https://www.seneweb.com/news/Societe/combien-gagne-un-ministre-au-senegal-hellip_n_70295.html), Jawriñ buñ tabb ci nguur gi 2i miliyoŋ ngay am ci payoor weer wu dee. Dees na la jagleel tamit boŋu 10i miliyoŋ ngir nga defaree ko sa biir kër. Njiitéefu jumtukaay yeek njàllaleg caytu gi, ci nasaraan, Direction du matériel et du transit administratif  (Dmta) mi nekk ci kilifteefu njawriñu ngurd mi. Loolu doyul, saa bu jawriñ jiy amalub tukki liggéey, dees na ko jagleel ndàmpaay luy tollu ci diggante 150 000 FCFA ak 200 000 FCFA bés bu nekk. Te nag, buy tukki business class  lay toog. Nga xool, 39i jawriñ, ku ci nekk di am lu ni tollu weer wu nekk, ñaata la ci xaalis. Bu fekkoon ne ñoo ngi liggéey sax, mu tane. Waaye, nekkewuñ fi lu dul pólitig ak njuuj-njaaj, di sàcc xaalisu réew mi, di luubal mel niy dëmm, na ma Yàlla baal.
Ablaay Wàdd amoon na SENAT mi doon wann 8i miliyaar at mu ne, Maki ne loolu dafa bare, amul njariñ te dina ko dindi. Naam, dindi na ko. Wànte, tey, mennum Maki mi, moo fi sos ay campeef yu gën a ñàkk njariñ Senat, dàq a wann xaalis. Duggewu ko lu dul làq ay farandoom ci pólitig, sédd leen ci nag wi (xaalisu réew mi). Nde, bim faloo ak léegi, dekkil na CESE ci sàttumbaar 2012, 6i weer ginnaaw bim togee ci jal bi. Mu teg fa Aminata Taal, jox ko nafag 7i miliyaar at mu nekk. Tey, Idiriisa Sekk (mburook soow) la fa teg, yokk nafa gi ba 8i miliyaar, muy feyeeku weer wu dee 9i miliyoŋ, wëliis oto biñ koy jox, esãs bi ciy dem, dëkkuwaayam, ay way-difeem. Ñu jox ko 80i liggéeykat yoo xam ne, ku ci gën a tuutile payoor 800 000i FCFA lay laal weer wu ne, ku ci ëppale di laal ba 3 000 000 FCFA. Rax-ci-dolli, saa buñ amaleem ndaje, dees dàmpe aji-teew ju nekk 1 miliyoŋ FCFA.
Nu ni déet-a-waay, Maki sosati campeef bu gënatee doyadi, duppe ko HCCT, daldi koy jagleel waa PS. Usmaan Tanoor Jeŋ a ko jëkk a jiite. Bim faatoo, Aminta Mbeng Njaay daldi ko fay wuutu. Ci 2021 mii rekk, seen nafa mi ngi tollu ci 9i miliyaar. Aminta Mbeng Njaay mi ko jiite di feyeeku 9 000 000 FCFA te oto bi, esãs bi, dëkkuwaay beek yeneen neexal yi ñëwaguñ. HCCT,  am na yeneen 150i liggéeykat. Bu dee aji-digal rekk nga, dinga laal 1 miliyoŋ ak xaaj weer wu jot. Bu dee aji-digal bu mag nga moom, dees na la ci tegal ab oto 4×4 bu tooy xepp buy jar 27i miliyoŋ.
Ci beneen boor, bi fi Ablaay Wàdd di jóge, boru 3076 miliyaar la nu bàyyee woon. Bi Maki ñëwee, ful na ko 3i yoon, yóbbu ko ba ci 9364. Nga gis ne, ci nguuru Wàdd, bor bi néewoon na te dund gi tane woon na tamit. Waaye, Maki moo ëpp li mu leb, te réew mi tey la gën a maki ni ko gone yiy waxe ! Fan la xaalis boobu yépp dugg ? Ana yoonu yokkute wi mu digoon askan wi keroog biñ koy fal ? Ku ko gis it de, man Jàllo gisuma ko !
Askanu Senegaal tollu na ci diggante bu tar cig ñàkk ba sax, li ëpp ci boroom-kër yi mënuñoo matale seen i wareef, rawatinaak ni dund gi yokkoo ci jamono jii. Yokkuteg dund gi nag deful lu dul yokk jafe-jafe yi fi nekkoon. Ndax kat, kenn naatablewul ne sunu réew bokk na ci réew yi gën a ndóol ci Afrig. Waaye nag, ndóol moom tekkiwul ne sag dund dafa war a jafe, doonte sax kenn waxul ni dafa war a yomb, mën naa daal tane, ba mu jàppandi ci ñépp.
Yokkuteg dund gi nu nemmeeku fan yii ci sunu réew ëlëm na boppi baadoolo yi nga xam ne seen i loxo jotuñu seen ginnaaw. Xamees na ne képp kuy dund ci miim réew, réerewul fi mu tollu cig ndóol. Ndeem sax ndóol gi tar na lool ci doomi réew mi, waaye, yokkuteg dund gi dafa yokk yeneeni jafe-jafe ci yi askan wi doon jànkonteel. Ñii xéyatuñu, ñee ngi lab ci mënn mi, ñale ñàkk nañu seen i liggéey ci mbas mi, ak ndaw ñi nga xam ni, yaakaaratuñu lu dul ci mbëkk ngir tekki, añs. Noonu la jàngoroy ñàkk jii lawee ci biir réew mi. Ndax kat, bu nu demee ba ku am di sakkanal, ku daan maye di nëbbatu, boroom doole yi di dimbalante seen biir doŋŋ, fu néew-ji-doole yi jëm?
Li koy firndéel mooy danuy seetlu ni saa bu ñu waxee ni dund gi yokku na, jaaykat yépp ay yokkandoo seen i njëg ca saa sa, duñu xaar dara. Waaye saa bu wàññeekoo, ñii dañuy wàññi, waaye ñale moom, duñ ko sax xalaat walla ñu wàññi rekk seen i njëg nu mu leen neexee. Loolu di wone coxorte gi am ci diggante doomi réew mi, ku nekk di seet ni muy amee, bu jaree sax mu lor moroomam. Yile xeetu doxalin ci sunu askan nag teey na xel lool, kenn xamul fu réew mi jëm ëllëg, su fekkee danoo wéyal bile nekkin. Maanaam ku man sa moroom rekk, wan ko ko. Jàngoro jii nu ganesi dina fi mujjee dëkksi, te nag, am réew balaa jëm kanam, ñépp taxaw ngir def ci seen loxo. Waaye nag, bu fukk di gas, fukk di suul, pënd baay xal abari rekk waaye pax moomu du feeñ. Yooyu doxalin nu nemmeeku ci biir mboolaay mi ñooy wane ni baadoolo yi nekkee ciy tolof-tolof ngir mën a raw rawale seenug njaboot. Ndax kat, doomu-aadama bu ne bala muy jóg di tal lenn, fàww mu am lu mu dunde. Te kat saaku moom bu defulee du taxaw, doonte sax Yàlla moom gémmiñ gu mu sàkk dina ca def aw ñam, muy dund walla mu def ca suuf, fekk dee na. Loolu tax ba yokkute dund gi mënul a tar ba tere nit ñi dund wànte, dina leen gàllankoor ndax duñu mën a suqaliku ba seenug dund gën a naat.
Nit nag ag dundam mënul a naat feek li muy dunde jàppandiwul. Te jamono jii nu tollu, askan wi sonn na lool ndax yokkuteg dund gi jéggee dayo. Yokkuteg dund ci réew moo xam ne liggéey daf fee jafe. Te boo seetloo bu baax, ñi amul liggéey ak ñiy taqale ñoo ëpp fuuf ñi jàpp ci lu dëgër. Ndegam ñàkkum liggéey rekk dafa doy jafe-jafe, dund gi tamit mënul a gën a jafe. Askan wi fim tollu ni lott na lool, amatul menn pexe ngir mucc ci jile jàngoro, xanaa nguur gi ko war a wallu, wallu ko. Nguur gi nga xam ne moom lay soob mu wàññi, walla mu yokk dund gi.
Ci bésub 23 sàŋwiye ci atum 2022 bii di ñëw, la Senegaal fas yéene amal ay wote jëm ci palu njiiti gox-goxaan yi. Gannaaw ba pàrti pólitig yi jàppante ci mbiri yoonu pal gi, maanaam li ñeel doxalinu wote bi ak jumtukaay yi mu àndal, léegi, pàrti yooyee, seen yitte yépp a ngi aju ci nañu nar a taxawe ci joŋante yi ñuy waajal.
Coow li jib lépp, looloo ko waral ci jamono yii, jóge ci anam yi pàrti yi di taxawale seeni mboolooy kurél yi. Kilifag pàrti PUR moo sulli mbóot mi, yëgle ne ñeenti pàrti yi gën a mag ci kujje gi déggoo nañu ngir jëmmal seen nas bii doon sàkk mbootaayu pàrti yu kujje gi. Pàrti yooyu ñooy PASTEEF, Taxawu Dakaar, PUR ak PDS. Coow li ne kur ci dëkk bi. Ñu teg ciy fan, mbooloo mi ñu tudde Yewwi Askan Wi (YAW) daldi juddu.
Ñenn ñi rafetlu ko ndax yaakaar ne kujje gi dina fi jóge génn ci gutt gi mu ne woon ba léegi, wone dooleem, jàkkaarlook waa nguur gii di sonal askan wi ; ñeneen ñi ñaawlu li kujje gi manul a fexe ba booloo nekk wenn say képp. Ci kow loolu, am na it ñuy laaj naka la ñeenti pàrti doŋŋ di woote ni ñooy taxawal lu mat, daanaka, ay téeméeri làng. Ba tey it, gisees na ñu rafetluwul doxalin wi lal wote woowu, mel ne ñi ko sooke dañoo nawloowul seeni naataango yi ñu bokkal xeex.
Am na sax ñu ci doon booley xaste, di ñaawal kujje gii man a jaxase ñu àndul, mbete supp kànja ! Teguñu ci ayubés, PDS génneeb bataaxal xamle ne bokkul ci mbooloo mu yees mii, ndax masul a xaatim lenn lu koy firndeel ; yeneeni pàrti yu mel ne AJ/PADS ak Bokk Gis-Gis, ñoom it génne seenub yëgle di wone ni bokkuñu te ànduñu it ci doxalinu kurél gu bees googu di Yewwi Askan Wi. Ginnaaw bi, kurélu Gëm Sa Bopp gi ci bokkoon, far génn moom it ci mbooloo mi, ndax ñàkk a gis boppam ci defin wiy niru xàjjaatle ci biir pàrti yi, mel ne yenn ci pàrti yi bëgg a féetale seen bopp ci kow, ñi ci des ci suuf. Coow li jibati, yëf yi jaxasoo. Ay kàddu jógati di ŋàññ kuje gi ndax seen ñàkk-juboo.
Pëndu coow loolu jotul a wure, meneen mbooloo mu soqikoo ci kujje gi daldi juddu wone boppam. Ñu xàmmee ci ñi ko sàkk, ay pàrti walla kurél yu mel ne PDS, Bokk Gis-Gis, AJ/PADS, CRD… Muy mbooloo mu mag, daanaka walla lu bon-bon, mu tollook dayo moroomam mi ko jiitu. Coow li neeti kur. Ñi jàppoon ni kujje gi mënta fexe ba booloo, gënatee yëkkati seen baat. Jamono jooju yépp, waa Bennoo Bokk Yaakaar (BBY) yi ŋànk nguur gi, ñu ne tekk di seetaan ; ñenn ñi jàpp ne sax, booba ñu ngee ree ci suuf. Waaye ñoom it, ndax seen ay ci coow li du dikk, bu ñu demee ba war a tànn ci gox bu ne, ku fay nekk jaraaf ?
Waaw, booba nag, ana askan wi, moom ? Ana li ciy taxawaayam ? Su dee dëgg rekk a tax ñuy wax, daa mel ne ñoom ñooñee, askan wee lee doon seetaan dëggantaan. Wax dëgg, askan wi moom, daa am lu ko doy sëkk, ak mbënd mi ko léjal ba ci kanamu Yàlla ! Rax-ci-dolli, njëgum njaay mi di yéeg jëmale… asamaan…! Lépp a yokku. Fekk booba, ndox mu ñu naan rafle fi, ba tax jigéen ñi di ko wuti ni doom yu góor. Moonte, askan wi de, moo war a tànn ci diggante waa nguur gi ak waa kujje gi, ñi ko doy ngir mu dénk leen boppi gox-goxaan yi, ngir seen yorin wu rafet. Ku yabu ne, ngir seen dundin ñoŋ.
Lu mu ci manti doon, way-pólitig yi, warees nañuy taxaw-seetlu, ànd ak seen xel, gannaaw ba ñu leen njortalee ñunekk ñu bëgg seen réew, fonk seen gox, te jiital njariñal askan wi. Ndax kat, gàtt-xel weesuwul nit jóg ni kenn waru fee sooke dara te boolewuma ci ! Ndax it, du ñàkk-xel di jàpp ne lu ëpp ay ñaari téeméeri kurel, mënees na leen a boole ci menn mbooloo, ñuy ànd di nas, di xàccandoo, di dóorandoo ?
Waaw waaye, ndax bokkul it ci gàtt-xel nga woo ay nit ngir ngeen ànd xeex, ba noppi naan leen Yeen tekkiwuleen dara, toppleen rekk sama gannaaw ma yóbbaale leen ? Xaste wi nag, moom, mënoon naa ñàkk, rawati-na ba muy niru tayeef. Ndax, xanaa kañ, kuy nas ngir boole ay nit, ñu àndul bokkuñu kurél kepp lay man a woo ? Rawati-na, mbooloo moo xam ni, génn nësër doŋŋ moo ko tax a jóg, maanaam, bokk sotoo ki ñuy jàmmaarloo, ba mu abal leen ? Ana kon lu fi indi ñamu supp kànja wu neex woowule ?
Ak sunu xel mu gàtt, foog nanu ni, laaj yooyu de, suñ leen sampoon ca njalbéen ga, jafe-jafe yu bare, maneesoon na leen a moytu. Am déet ? Waaye ndegam su ndox tuuroo, ab ban a cay des, waa kujje gi, warees nañoo taxaw-seetlu, defaraat seen koddaay, te fexe dëgëral seen taxawaay. Ñaar ba ñetti mbooloo sax man naa am, su dee ñoom ñi ko séq dañuy bàyyi xel ci ne, li leen xàjjaatle ak nguur gi moo ëpp solo fuuf li jaar ci seen diggante, ñoom ci seen bopp. Na fekk nag, ku ne xam sa bopp, ndax kat, bët du yenu waaye xam na lu bopp àttan. Ba tax na, waa kujje gi, su ñu bëggee ànd ànd wu rafet te yàgg (naka BBY amale), fàww ku ne xam li ngay peese ak nu sa moroom tollu.
Ana kuy weddi ne, Usmaan Sonko, li muy gune yépp, ak li muy doon gan yépp ci làng gi, doole ji mu am tey, kenn mënu koo nasaxal ? Ana kuy nàttable dayob Ablaay Wàdd ak PDS ? Ku xam jaar-jaaru pàrti boobu xam ne, moom du nangu mukk geneen kurél di ko jiitu, feek wonewul boppam ba wuutu PDS ci taxawaay bi mu am booba ba léegi ci làngu pólitig bi ak ci réew mi. Loo bañ-bañ lëg, nangul kooy noppam yu gudd ! Lii nag, am na njàngale mun ci man a jële : fi ñu tollu nii, PDS ak PASTEEF mënuñoo bokkagum menn mbalka mu ñuy naane ! Ndax nag, soxlawul di naxante, joŋantey pólitig yii, xëcco nguur a ngi ca xol ba ; te sax, ñenn ñi, duñu fàtte mukk seen nafa, fu ñu toll.
Loolu nag, terewul waxtaan, weccee xalaat bokkay nas ñeel anam yi wote wi war a doxe. Koonte nag, ñaari mbooloo yii soqeekoo ci kujje gi warul a jaaxal kuy seetlu, di jëfandikoo xelam. Waaye li war a leer ci boppu ku ne, mooy ni, ëpp doole sa moroom warul a tax nga xeeb ko te Wolof Njaay nee na koo xeeb, mu yab la. Te, li wóor ba wóor mooy ne, kenn ci làngu pólitig gi, mënul a dem moom kese ci xare bi ba jële fa ndam, ak doole joo mënti am ! Ci way-pólitig yi nag, mel na ni, kii di Maki Sàll moo gën a mokkal njàngale moomule… Dëgg la, moom nag daa yore kopparam gu duun, boole cib xaatimam bu am solo. Moo tax it…
Kujje gi daal, war naa seetaat boppam. Ñi man a ànd, nañu ànd booloo. Ñi bokkul genn kurélu mbooloo nañuy yëgante, bokk xeex ngir wote wi ci boppam jaar yoon ; te ñuy bañ a xeebante, bañ a tamante dëmm. Tey bàyyi xel saa su ne, ci nekkinu askan wi ak it ciy xalaatam. Leneen lu way-kujje gi war a bàyyi xel, mooy luñuy def ba fexe wéyal seeni mbooloomi kurél yi, gannaaw su wote gox- goxaan yii jàlle. Ndax kat, xeex bi day door rekk… te kuy dem xare war a fàggandiku !
Weeru màrs wii weesu, Senegaal tàngoon na jipp ! Gannaaw ba alkaati yeek sàndarm yi jëlijee Usmaan Sonko ngir jébbal ko Yoon, daanaka waa Ndakaaru yépp, waa Senegaal yépp sax, rawatina ndaw ñi, dañoo jóg nekk benn say, ne : Du fi ame ! Keroog ak fan ya ca topp, jàppante bi metti woon na. Waa Nguur gi ne duñu bàyyi, gune yi gën leen a dëgër fi ñu jàpp. Noonu la fi fukki bakkan ak ñett rotee. Ñoom ñépp di ay waxambaane yu tollu ci seen diggu ndaw.
Ndax fu bakkan di rot, mat na di fa tudd yàqute yu dul jeex ci alal ? Ãxakañ ! Waaye, xel demul ci di leen méngale. Li nu soxal fii, mooy seetlu ni, li ëpp ci lu yàqu, nekkul ay alali doomi réew mi donte ñàkku ci. Waaye ay moomeelu doxandéem lañu, diy Tubaab yu sanc seen i këri-koom ci dëkk bi, ba tax ñu aakimoo daanaka koomu réew mépp. Këri koom yu mel ne Total, Auchan, Senac, añs. Loolu di nu fàttali bàkku yenn ndaw yiy xeex ngir Senegaal moom dëgg boppam : France Dégage ! (Farãs jóge fi !). Muy lu mat a jàngat ndax day wone ni, ndaw ñaa ngi ci tànki seen i mag yi fi nekkoon doon bañ nooteelu doxandéem bi. Te xaley tey yii, mel na ne ñoo gën a farlooti ci farata jooju.
Loolu lépp a taxoon Nguur gi dellu gannaaw, yolamal loxoom, bàyyi Sonko mu ñibbi. Guléet, ca ba muy ne ci jal bi, Persidaŋ Maki Sàll gis lu ko jaaxal, ëpp ko loxo ba tax mu walluji, ñaan xalifa yi ñu dugal seen loxo ci mbir mi, ba noppi nangul leen lépp lu ñu ko laajoon ngir indi jàmm. Mu mujje jél kàddu gi ñépp doon xaar, wax ak réew mi, ci anam yu ko kenn masul woon a gis : yëramtu, dige, ñaan njekk, woote juboo ak bennoo. Kujje gi ñoom it, wormaal kilifay diine ji, jóg ni kenn du dox i tànki jàmm bàyyi leen ginnaaw. Waxtu ya jiitu kàllaamay Maki yi, Usmaan Sonko jëkkoon na jël kàddu, wax waxi jàmm, waaye it teg ay sàrt yu leer yu Nguur gi war a jaar, ci gis-gisam, ba mën dalal réew mi.
Moo tax it, askanu Senegaal dina santati Sëriñ si. Ñoom ñi nga xam ne, daanaka, réew mépp a ngi doon xaar seen kàddu, ba nit ñi demee ba jàq. Ki ci gënoon a ràññeeku doon nag Sëriñ Muntaqaa Basiiru Mbàkke. Moom mi doxoon diggante Njiitu Réew mi ak kujje gi. Ñépp déggal ko, jàmm dellusi ci dëkk bi. Muy firndeelati solos sëriñ si ci nekkinu askanu Senegaal, te muy luy màndargaal Senegaal (te di dëggal lan ca jotoon a bind ci ginnaaw, ci sunub bataaxal bu nu duppe woon : Sëriñ seek a bari doole !).
Waaye, ba lépp nee tekk, lépp sedd, waa Nguur gi mel ne du ñoom : ña laqatu woon ñépp génnaat di mbéléléli ci rajo yeek tele yi. Maki woote ndaje, wax ak guney pàrteem, di gaaruwaaleek a xupp kujje gi : Li fi amoon, du fi amati !. Mel ne, tey la Waalo gën a aay.
Teguñu ci juróomi weer, Persidaŋ Maki woo Ndawi Réew mi, wotelu sàrt yu yees yuy rëbb mbéeféer yi, ci ni ñu ko waxe.  Mu nel ne nag, dañuy taafantoo jiyaadis yi, ndax ku seet ba ca biir xam ni, ñi ñuy rëbb dëgg, du ñeneen ñu dul waa kujje gi ! Noonu boog, la ko ñu bare jàngate, ay boroom xam-xam yuy jàngale ci iniwérsite yi, waa kujje gi ci seen bopp, ba ci Usmaan Sonko mii jagleel xew woowu ay kàddu yu am a am solo. Du caagéen ne, danuy tëkkale Usmaan Sonko ak ay kàngami Afrig yu mag yu fi nekkoon. Waaye nag, neexul ba neexul, ngóor si, ni mu waxe keroog jooju, gëj na fee am (jóge ciy way-pólitig), ca jamonoy Séex Anta Jóob walla Tomaas Saŋkara. Ne jàkk waa Tugal, tudd seen tur, xamal leen ne lu bon te yées ci Afrig, ñoom a, walla boog seen loxoo ngi ci. Ba noppi di leen digal ñu teggi seen loxo ci kaw Afrig te abal nu !
Sàrt yu bees yii nag, li ci doy waar mooy ne, ëpp nañu téeméeri ponk, te sunuy Ndawi Réew mi, ciy anam yu jamp la leen ko gornamaŋ bi jébbal, ñu war koo jàngat itam ci diir bu gàtt (benn ba ñaari ayu-bés). Moone, ñoom ci seen bopp, ci bataaxalu Commission des Lois, di kurél gi ñu jagleel liggéeyu caytu sàrti Yoon yi, ñu ngiy xamle ni :
Code Pénal bi ak Code de procédure Pénale bi (ñaari téere yooyu ñu leen di woteloo) soo leen joxoon ñu seen xel màcc ci mbiru Yoon sax, dinañu am i jafe-jafe ndax dañoo naqaree jàng, kenn mënul a xam dëgg lu ñu wund ; waxatumaak nun Ndawi Réew mi nga xam ni, dara lañu amul ci xam-xamu Yoon.
Waaw, ñii de, ñu xam loolu ba noppi, bind ko ba mu leer ci seen bataaxal, ñoo walbatiku wote sàrt yooyee, te naan nu: ‘Sàrt yii baax nañu ci askan wi’! Ku leen di déglu ba di leen gëm ?
Maki moom, booba, mu ngiy wër réew mi, dëkkoo dëkk, di nemmeekuji koomu gox-goxaan yi. Ci li mu lay, ndax ñu bare weddil nañu ko loolu, jàpp ne ay yëngug pólitig doŋŋ lay doxal noonu. Lum ci mënti doon, li yéeme ci mbir mi, mooy nit ñu baree bare yi muy dajale saa su ne, ciy jamanoy koronaawiris bii ! – Am sax ñu ñuy yab ciy woto, péey ba péey, gannaaw ba ñu leen compalee as tuut ciy koppar -. Dëgg la, ba mu noppee ciy doxontoom yooyu, xelam dellusi na, ba tax muy digle ñu bàyyi mbooloo yu tàkku yi ñuy woo ci xew yi. Xéy-na ndax Covid 19 day moytu ay xewi Persidaŋ Maki Sàll ? Bugaan Géy Dani moom, faalewul waxi Maki yooyee, ndax moom it sol nay dàllam di doxal li mu tudde Tibbi Tànki Maki. Di wër réew mi, fu Maki jaaroon mu jaar fa, lu Maki waxoon, mu weddi ko ba mu set wecc ! Nit ñu baree bari di ko topp. Usmaan Sonko, moom it, ne kenn du dem mu des, daldi jëlaat Nemmeeku Tuur yi mu nu tàmmaloon. Wuudey Medina yi de, ñoom, duñ ko réccu ndax seen i njaay yi mu leen fexeel ba ñu jar, ci kaw dimmali liggéeykati Senegaal yi.
Senegaal nag, wax ko te dee, day réew mu doy waar ! Ndax kat, jamono jii koronaa bi gën a lëmbe àddina si, rawatina ci miim réew, la nit ñi mel ne ñu raatukaan ! Ku la gën a ñeme mbas mi, nga ni kii la ! Mu mel ne, nit ñi dañoo dem ba ës, walla book ñu tul (tul bu wuteek ñakku yi fi lamb ba dee !) ba tax koronaa bi du leen mënal tus ! Te kenn rawu ci way-pólitig yi.
Waaye kenn du nettali doxantuy Maki Sàll yooyu te doo yëy yàbbi ci mbiru nervis yi, maanaam dóorkat yi ! Ñépp gisoon nañ fi ne, ci xew-xewi màrs yi, ay sàmbaabóoy yu gànnaayoo seen i yat, walla ay jaasi, ñoo doon daw ci tali yi di rëbb xale yi doon ñaxtu, di leen jàpp, di leen dóor, dóor yu metti. Loolu lépp nag, doon ame ci kanamu takk-der yi, mu mel ne sax, ñoo àndoon ci seen liggéey boobu ! Dóorkat yooyee ñoo feeñaat ci doxantu Maki yi. Ñu neeti ci seen mënin, di jàpp, di dóor gone yiy ñaxtu walla sax ku ñu gis rekk nga sol mbaa nga takk lu xonq ! Dëgg la, seen kilifa moo fi newoon, lu yàggul dara, moom lu xonq du ko gis ! Waaye ku taxaw seetlu dinga gis ni, ba Persidaŋ duggee Tuuba, dóorkat yi dañu ni mes ! Kenn gisul, kenn yëgul. Moo tax it, gune yi xaaruñu ku leen woo : takk seen i sagar yu xonq coyy, di yuuxu, di sànni suuf, ñenn ñi sax di yuuxu turu… Usmaan Sonko ! Dóorkat yi daal (walla seen kilifa ?) ñemewuñu Boroom Tuuba ! Lu mu ci mënti doon, gannaaw takk-der yi, ay dóorkat, fenn lañ leen soxlawul. Te réewum Yoon sax, daa mënut a ànd ak li nu mel. Maki nag, war naa seetaat boppam !
Ayu-bés gii ñu génn nag, Persidaŋ wooti na Ndawi Réew mi, ñu wotelati ko ay sàrt yu bees yu jëm ciy doxalinu wote yi. Fii tam, lu yéeme feeñ na fi : lu bare ci déggoo yi amoon ca Dialogue National ba (Jataayu Waxtaanekaayu mbiri Réew mi), walla ponk yu ñu yaakaaroon ne Persidaŋ dina ci jël ndogal, dañu leen teggi teg fale ! Xeli nit ñi gënatee teey ci mbirum ñetteelu màndaa bi ñuy ruumandaat booba ba léegi, di wax naan, mu ngi ci xelu Maki. Te loolu lépp fekk na mu soppi, ni mu ko neexe, tëralinu gox-goxaan yi ci Ndakaaru, te tagguwu ci kenn ! Waaye li ci kanam rawul i gët.
Fii ñu toll nii nag, yenn xel yaa ngiy ñaaw, yeneen yaa ngiy nàcc. Lii lépp ciy xew-xew yu baree nii, ame ci diir bu gàtt ; xew wu la ci gën a metti walla gën laa lëj, nga ne bii la. Mbaa réewum Senegaal dina ko mën a dëkku ? Mbaa du ñaareelu weeru màrs daf fe nar a am ? Li gune yiy woowe 2e vague, maanaam ñaareelu sóobu ciy ay ? Dëkk bu yëngu bii, nu fiy jàmm dellusee, sax fi dakk ? Te muy jàmm ju lalu ci dëgg ?
Wax jaa ngi noonu. Nun waa Senegaal nag, ndax warunoo seetaat sunu bopp ? Ndax kat, fu fen di mën dëgg, fu kàdduy worook i jëf, taxawal fa luy jëm kër du yomb ! Rawatina réew moo xam ne, Nguur gi, jay-doole rekk la xam te di ko doxaale bu baax. Fàww kon, ñi bokk gis-gis te gëm seen bopp, gëm demokaraasi te féeteek askan wi, booloo, takku tey xàccandoo di dóorandoo, su nu bëggee tekki buumu-njaam gii nu tënk ba léegi.
Solhan, gaawu, 5eelufan ci weeru suweŋ, ci kow i néew la jant bi fenk. Xetub bànqanoos bu jaxasook xetu deret ubale foofu yépp. Ay mag ak i ndaw, góor ak jigéen, ñoo tëddoon ci suuf su xonq si. Ñenn ñi doon i néew, ñeneen ñi deewul amey gaañ-gaañi fetel. Tuut-tànk yi sax muccuñu ci Kalachnikovs yi. Way-feteerlu yi ñoo fa jaar ci guddi gi, rey fa 160i nit. 2015 ba tey, guléet cong mu ni mel di am ci réewum Burkinaa Faaso.
Solhan, 2i waxtu ci guddig àjjuma 4eel jàpp gaawu 5eel ci weeru suweŋ, lépp a ngi ne selaw, waa dëkk bay nelaw. Picc woyul, rab doxul. Dëkk bépp muuroo lëndëmaayu guddi gog, mu ngi sànge nit ña malaanum noflaay, ngir teggil leen coonoy liggéeyu bëccëg bi. Waaye, guddi gu bët setagul, lu ne xaj na ci. Ndege, jàmm jooju, du woon luy àgg bët-set.
Ci biir dal ak tekk googu lañ tàmbalee dégg i riiri móto yuy jibee fu sori. Riir yiy gën di yokk, di jegesi, ànd ak i yuuxu ak i Allaahu akbar!. Ndekete, way-feteerlu yaa leen ganesi. Musiba dikk na ! Balaa ñuy xippi seen i bët, feteli Kalachnikovs yi tàmbali nañuy sox, di ratatati. Bitig ya, kër ya ak yenn ciy palaas di tàkk. Yuuxoo yi, soxi fetel yi, saxaar si, lépp jaxasoo, mu mel ni àddina suy tukki. Nit ñay tëb ci lal yi, xale yay daw làqu ci seen i way-jur, jigéen ñay yuuxoo ak a xaacu, mag ña boole tiit ak njàqare, góor ña saalit : dee dikk na ! Laata ñuy xam li xew, yenn ciy bakkan jot nañoo rot, ñu bare ame ay gaañu-gaañu. Li guddi giy dem, limu néew yeek nit ña amey gaañu-gaañu di yokku. Noonu, ba bi ndimmal liy agsi Solhan, daanaka, 6i waxtu ci suba jot na. Ndeysaan, boobu, fekk na way-feteerlu yi rey 160i doom-aadama, lem seen i dëbës, ne mes.
Tiis week naqar wi ame ñépp. Ñu ne yàbb, kenn xamul looy wax. Xel yi fattu, rongoñ yiy tuuru, bët yi xonq.  Isuf Sow, meeru Solhan ne, musiba bu réy a réy la. Daanaka, ameesoon nay jafe-jafe ci limub néew yi. Solhan, 5000i bakkan lees fa limoon laata rey gi di am. Ci gaawu gi, waa dëkk bi ñoo gaawantu dajale néew yi, wodd leen i basaŋ, boole leen rob ci 3i bàmmeel, bàmmeel bu ne ñu suul fa lu tollu ci 50i néew ak lu teg.
Bees sukkandikoo ci kàdduy benn depite bu waa Agence France-Presse doon laaj, 20i xale ñàkk nañ ci seen bakkan. Mu teg ci ne, ba ci dibéer ji, takk-der yaa ngi doon luññutu, di wër ngir teg loxo way-feteerlu yi def ñaawteef bile. Dafa di, ba nëgëni-sii, kenn ci way-feteerlu ya fay xoqatal ak a fitnaal askan wa waxagul ne moo def lu ni mel. Du waa Al-Qaida, du waa EI (Etat Islamique).
Bees sukkandikoo ci ñenn ci waa dëkk ba, way-feteerlu yi dalub VDP (volontaires pour la défense de la patrie) yi lañ jëkk a song laata ñuy rajaxe mbellum wurus wu dend ak dëkk bi.
Adama, benn pël bees rawale Wagadugu, ca lalu loppitaan ba mu nekk, ne way-feteerlu yi dañ leen waxoon ne waa dëkk bépp lañuy rey laata sox yi tàmbalee taw sunu kow. Moom, 40i at la am, di jeexkatu wurus. 3i sox la ko way-feteerlu yi dóor, mu daw làqu ci suufu mbaaram. Bu dee-delluwul woon, àllaaxira lay yeewooji.  Waaye, doom ji, moom, muccul. Ndeysaan, ci kanamam lañ reye doomam ji tolloon ci 5i at doŋŋ, ak 3i doomi-bàjjenam.
Ay seede yu bari yu fa dëkke nee nañu ay góor yu gànnaayu delsi nañ fa ci guddig gaawu gi, taal la fa desoon ciy bitig. Looloo sabab waa dëkk ba mujj daw. Ñii war seen i saret, ñee seen i móto, ñeneen ñi doxe tànk, wutali Seeba mi leen soree 15i kilomeetar. Ci diggante 2i fan yi rekk, nee ñu lu tollu ci 1000iy nit teersi nañ fa.
Njiit yaa ngi jaaxle. Fu ne nguur gaa ngi fay sàkku ndimbal di soññ askan wi ci ñu maye seen deret.
Kuy dékk say rongoñ di leen siimee cereem, deesu ko ñaan ñeex
Nees ko saxoo saa bu dara xewee, yégle tàmbalee jib, ñii di ñaawlu, ñee di wone seen ñówental ; ñenn ñiy jaale, ñeneen ñiy joxey dogal.
Ci gaawu bi, Njiitu réewum Burkinaa Faaso, Roch Marc Christian Kaboré, dafa méngale cong mi ak coxorte ak ñàkk a nite. Mu xaatim ab dekkereb ténj 3i fan. Njiiti réewi Afrig yi ak UA di génneey yégle ngir, ci seen i mbind, biral seenuw naqar ak ànd biñ ànd ak askanu Burkinaa Faaso ak i njiitam.
Antonio Guterres, njiitalu ONU, moom, dafa ñaawlu mbir mi laata muy wax ne, dafa jot àddina sépp booloo daldi dimbali kenn ci ñoom ci jafe-jafe yi muy jànkonteel ak taafarug pétteeral gi.
Jawriñu mbirum bitim-réew ju Farãs, Jean-Yves Le Drian moom, ci dibéer ji, ci Twitter la xamlee ne dina dem Burkinaa Faaso ci ayu-bés bile ngir jaale leen ci turu réewam.
UE ñoom itam, ci seen yégle, dañ ñaawlu liñ woowe jëfu buqat ak coxorte. Mu ñaax njiit yi ñu def seen kemtalaayu kàttan ba jàpp way-feteerlu yi ko def.
Waaye, ndax warees na xaar dara ci doxandéem yile ? Lii xew, ndax ñoom mucc nañ ci ? Gànnaay yi way-feteerlu yiy reyee doomi Afrig yi, ku leen di defar ku dul ñoom ? Ku leen di jaay ? Ku leen di tasaare ci àddina si ? Ku leen di dugal Afrig ? Kan walla ñan ñoo ngemb reykat yu soxor yile ? Ku leen di dundal, di leen jébbal i xibaar, di leen xelal pexem xare ? Bu dul ñoom it, ñàkkul ñu am i tontu ci laaj yile. Kon, dara jàppuleen lu dul naaféq. Nde, buñ sañoon, Afrig du jóg ci fitna. Dafa di, kuy dékk say rongoñ di leen siimee cereem, deesu ko ñaan ñeex.
Càggante walla néew doole ?
2015 ba léegi, réewum Burkinaa Faaso mi ngi jànkonteel ak i jafe-jafe ñeel pétteeral gi. Boobaak tey, ñoo ngi góor-góorlu gaa, waaye dafa mel ni pexe amagul.
Ci atum 2019 lañ jël VDP (Volontaires pour la défense de la patrie) yi ci ndigalu njiitu réew ma Roch Marc Christian Kaboré. VDP yi ay way-yebu yu jël seen dogalu bopp, ràngu ci xeex bi ngir dimbali soldaar yi. Ndaxte, làrme bi kese mënul a xeex ak way-feteerlu yi. Ñoom VDP yi nag, rafet nañ yéene lool, waaye seen xam-xam màccul ci xare, seenub tàggat matul te seen i gànnay doyuñu, teg ci. Moo tax, àjjuma jii weesu rekk, rey nañu 14i way-yebu ca Tadaryat, benn dëkk bu féete ci bëj-gànnaaru réew ma. Meeru Solhan bi ne, ci guddig cong mi, lu tollu ci 20 ak 30i way-yebu  dañ mujjee daw ci kanami way-feteerlu yi ak seen i Kalachnikovs.
Ci bési 17eel ak 18eel, songeesoon na benn dëkk, rey fa 15i nit ak benn soldaar. 2015 ba tey, ci xayma, way-feteerlu yi reyagum nañ ca réewum Burkinaa Faaso 1400i nit, sabab toxub 1 tamndaretu nit. (1 milyoŋ)
Moone, bésub 14eel ci weeru Me bii weesu rekk, jawriñu kaaraange réew ma, Sérif Si, demoon na Sebba, wax fa ne jàmm delsi na, dalaloon fa xel yi. Ana mu tey ? Ana soldaari Farãs yi bokk ci Barkhane ak soldaari Càdd yi bokk ci G5 Sahel (Gànnaar, Càdd, Burkinaa, Mali, Niseer) ? Njiit yi dañoo sàggan walla seen i réew dañoo néew doole rekk ?
Mu mel ni pexe amatul. Boroom làmmiñ yu ratax yi ne, Nguur gi ak soldaar yi wóoloontewuñu. Te li ci gën a doy waar, mooy ne, bi mbir mi amee ba léegi, du ndaje, du dara lees amal ngir jagleel ko ko. Lu waral loolu ? Lu tax sàmmkati kaaraange yi yéex a yegg Solhan ngir xettali askan wa ? Lu tax soldaar yi féete Sebaa nekk ci diggante 12i km kese yéex a ñëw ? Ndax li yoon wi baaxul doy naw lay ? Ndax ndell yi way-feteerlu yiy suul ci yoon yi war na tax ñuy seetaan askan wiy dee ci anam bu ni ñaawe ? Laaj yaa ngoog…
Luy jot jot na ginnaaw dee, bennoo mbaa deewandoo
160i néew, du lu ndaw. Muy xew-xew bu tiis lool, metti ci xol. Àddina sépp waroon a yëg metit wi, bokk naqar wi, waaye ñu soofantal ko. Afrig yépp waroon a mànkoo, bàyyi lépp, ñëw bokk ak doomi Burkinaa Faaso yi tiis wi, jàppale leen ci fànn yépp, taxawu leen ci boor yépp. Waaye, ñoom it, ñu yées doxandéem yi, daldi néewal mbir mi ci seen doxalin. Ni taskati xibaar yi jële mbir mi, day firndeel tuutal biñ tuutal jéyyab Solhan bi.
Naam, nguur gi, boobaak léegi mi ngi góor-góorlu di def lum mën. Waaye, dafa mel ni ku wéet ci xeex bi, moo tax sottiwul. Warees na jàngat taxawaayu campeefi àddina si, rawatina yu Afrig yi. Nde, dafa mel ni mbir mi yëngalu leen. Bu dee àddina si sax, mënees na bañ a aayal seen ñàkkug yëg-yëg ci mbir mile. Nde, sikk amul ci ne, lenn rekk a leen soxal ci Afrig, mooy alal ji fi nekk. Li ci des, seen yoon nekku ci. Dañuy xoromal rekk, wànte safu leen sax.
Waaye, ni doomi Afrig yi woyofalee mbir mi moo ruslu. Dëgg la, génne nañ i yégle di ñaawlu, di ñówental, di jaale ak a digley dogal. Waaye, ndax fa lañ waroon a yem ? Ndax mbir mi metti na leen dëgg-dëgg ? Lan moo ciy seen cër ? Ban taxawaay lañ ci am ? Ana ndimbal liñ war xettalee seen mbokk mii di Kaboré ? Naka lañ ko fas yéenee taxawoo ?
Tey laaj yi doomi Afrig yu bariy laaj ñooy :
Ana njiiti réewi Afrig yi séqiwoon i jéego, naaw ba Farãs, naan Je suis Charlie ? Ana njiiti réew yi doon jooy keroog bi Jàngu Notre-Dame de Paris tàkkee, mu am sax ñu ci lakk seen xaalisu askan ?
Ërob, saa bu fa dara xewee, ñoom ñépp ay booloo, jàppalante.  Nun, tamit, nu ànd ceek ñoom di leen ko jooyle. Dafa di, àgg nan ci, bu ñu reyee 2 walla 3i tubaab ci Afrig, mu mel ni àddinaa tukki.  Waaye, buñ reyee 160i doomi Afrig walla lu ko ëpp sax, dañuy naqarlu mbir mi, jàll, jublu ci leneen. Moone de, bakkan, bakkan la rekk. Benn bakkan gënul bi ci des. Te booy fonk bakkan, bu sa mbokk a ci gën a yay. Nde, mbokk dañu koy dox mbaa ñu wax ko. Waaye nag, làmmiñ rekk, doxul mbokk.
Ni mbir mi safadee njiiti Afrig yi dafa doy waar, yéeme, raglu. Nees soofantalee dee gi ci Afrig dafa yemook xeebeel bi doomi Afrig yi xeeb seen bopp, rawatina njiit yi. Wolof ne, ku xeeb sa cosaan, ñu xeebal la ko. Moo tax, ba tey, noo ngi wéy di suufe ci kanamu tubaab yi, doyadi lool ci seen i bët. Buñ nu yabee, nun la. Te du, su bukki yabee gaynde, ca doxin wi la ?
Ay doomi Burkinaa Faaso lañu rey, sunuy mbokki deret, sunuy mbokki cosaan, mbatiit, sunuy mbokki Afrig, sunuy dëkkandoo. 160i nit ñiñ rey ak ñi dee ñépp ci Afrig ba mu daj ci anam bu ni mel, warees na leen jàppe niy doomi Senegaal, Mali, Koddiwaar, Gana, Kamerun, Niseryaa, Niseer, Gine, ba Afrig daj. Wenn xeet wi la. Lii xew ca Solhan, la am Mali, la xew Càdd, la xew Kamerun ak yeneeni réewi Afrig, jombul mennum réew ci réewi Afrig yi. Kon, kenn warul a bank say loxo di seetaan sa moroom.
Lu tax Senegaal bokkul ci G5 Sahel bi ? Ak ni làrme Senegaal xareñee ci xeex fitna ak delloosi jàmm, àddina sépp seedeel ko ko… Ay mbokkam aajoowoo ko, mu beru, dummóoyu leen ! Lu tax ? Jàmmu Mali, mooy jàmmu Senegaal ; jàmmu Burkinaa Faaso mooy jàmmu Afrig. Ku jàpp ne mën nga aaral sa bopp sam réew yow kese, juum nga. Ku ci jàpp ne yow rekk mën ngaa muccal sa bopp ci fitnay pétteeral gi, naatal sam réew, yaa ngi nax sa bopp, walla nga tey ko rekk. Booloo mooy doole te moo fi sës. Luy jot jot na ginnaaw dee. Dama ni : bennoo mbaa deewandoo tey Solhan, ëllëg feneen. Yàlla tere tereeti ko, waaye nag…
Tey, Senegaal, kenn mënul a wax waxu pólitig te doo ci boole Ceerno Alasaan Sàll. Turam ak turi Usmaan Sonko, Bàrtelemi Jaas, Xalifa Sàll, Abdul Mbay, Mamadu Jóob Dëkuruwaa ak Mamadu Lamin Jàllo ñoo gën a fés ci kujje gi.
Seen yéenekaay LU DEFU WAXU amal naak moom laaj-tontu bu yaatu, di ci waxtaane mbiri réew mi ak xew-xewi jamono.
Xaajees na waxtaan wi ci ñaari pàcc. Ci ñaareelu pàcc bii, Ceerno Alasaan Sàll day wax ci téere bim génne bu yàggul, li ko tax a bàyyi APR, yorinu réew mi, wote yi ak mbirum Usmaan Sonko ak Aji Saar.
(Ci taataanug Paap Aali Jàllo)
PAJ : Lan moo la tax a bind sa téere bi nga duppe Le Protocole de l’Elysée, Confidences d’un ancien ministre sénégalais du pétrole ?
Jërëjëf ci laaj bu amati solo bii nga ma laaj. Dina ma tax a leeralaat lu bare. Téere bi, li tax nu bind ko mooy ne, dan bokkoon ci nguur te, lépp loo gis ci nettali lay mujj.
Dafa di, doomi-réew mi, nees yore réew mi da leen a itteel ; rawatina maas yiy ñëw ëllëg, war a xam naka lañ daan saytoo seenub ndénkaan, seen moomeel. Moo tax, dinañuy am i laaj yu bare te jaadu ñeel alal ak bokk-moomeelu askan wépp. Ndaxte kat, yoon la, nit ñiy fànnoo seen yorinu réew, di laaj ak a gëstu ci li leen ci jaaxal. Rax-ci-dolli, dafa yell askan wi xam li laxasu ci coow yu bare yi lëmbe réew mi jamono jii : otorutub pey gi, séddaleb ayeropoor bi ak suufi réew mi (am ñu ciy jële ay milyaar)… Lu tax dëkki kow yu bare amuñu ci mbëj mi ba tey jii ? Lu tax pey gi néew ci ñi ko am ? Lan mooy ñuul ci sunu petarool ak sunu gaas yi feeñ Senegaal ? Petarool ak gaas yooyee nga xam ne, mënees na cee jariñu, suqali ci sunu koom-koom, naatal ko, faj ci jafe-jafe ak aajoy askan wépp ba keroog àddinay tukki. Lu tax coow li bare ci ba ñuy ragal li dal yeneen réew yi ko am dal nu ? Lan mooy taxawaayu nguur gi ci fànn yii yépp ? Lu ciy wàllu képp ku ci mës a yor ndombog-tànk, ñu mës laa dénk alalu askan wi ? Man mii nga xam ne nekkoon naa ci nguur gi, lan moo ciy sama cër ?
PAJ : Te du mer a la ko tax a bind ?
Déedéet ndaxte, dama doon liggéeyal askan wi ma dénkoon baatam, sañ-sañam ak alalam ; askan wi ma yónni woon, sasoon ma, ma war koo leeralal sama taxawaay ba may nekk ci nguur gi. Looloo waral téere bi. Ndege, bu ma Yàlla mayee ma dund, tënk li ma teewe lépp cib téere, móol ko, génne ko, jébbal ko askan wépp, dina doyub leeral. Te, nag, ba tey, ñi fekke li ma wax ci téere bi yépp, kenn weddeegu ci dara, te ñoom ñoo ngi dund. Kon, bu loolu amee, maas yiy donni réew mi ëllëg, dinañ mën a jot ci seede ak gis-gisu kenn ku bokkoon ci mbir mi. Waxuma nag ne sama gis-gis rekk moo wér, donte ne jàpp naa ne li ma wax mooy dëgg.
Ginnaaw loolu, baax na askan wi xam ne, nun, dunuy faral di bind ay téere. Maa ngi gërëmaale, di sant sunu mag, Bubakar Bóris Jóob. Ndaxte, mu ngi def liggéey bu am a am solo, di def kem-kàttanam ngir doomi-Senegaal yi gën a tàmm a jàng. Royukaay bu mag la ci googu fànn. Nun, danu war a dekkil, dundalaat sunum mboor ; muy mbirum Kaasamaas, sunu jaar-jaar ak Gàmbi, Fóode Kabaa 1, Fóode Kabaa 2… li aju ci ni réew mi moome boppam. Mamadu Ja, moom, bind na ci. Waaye, Seŋoor bindu ci, waxul nim dunde péexug Senegaal. Muy lu xaw a doy waar ndax Seŋoor taalifkat la woon, nekkoonub xeltukat. Te, néew na cib Njiitu-réew luy bind i taalif ak a xeltu muy ñàkk a bind ci wàll wu ni mel. Xam nga ne, li xewoon ci atum 1962, dafa jaadu nu xam ko. Gis-gis bii moo tax ma ne woon, bu ma fi Yàlla bàyyee, may ma wér, bàyyee maak sama xel, sama sago ak sama kàttan, dinaa bind sama téere, teg. Ñi ma ko séqaloon ñépp a ngi dund.
Man daal, jébbal naa doomi-réew mi sama gis-gis, sama xalaat ak ni ma dunde mbir mi. Képp ku may weddi, bëgg teggi li ma wax, mën nga def ni ma def, bind teg, askan wi àtte.
PAJ : Moone am na ñu ŋàññ téere bi, soofantal ko… Ndax am ngay firnde ci li nga ciy wax ?
Waaw. Am na ci, nag, ñu doon jéem a diiŋat téere bi, di ko jéem a xalab,  ñaawal ak a sikkal. Waaye, ni ma ko waxe rekk, ay waxi kasaw-kasaw la. Nde, li ci xolu téere bi, yuqu mbind mi, teggiwuñ ci dara, te mënuñu cee teggi dara ba dara booloo jeex. Li ko waral mooy ne bindantuwuma. Dama sukkandiku ciy firnde yu leer nàññ, wékk samay wax ciy kayit yu wér te wóor. Ndax, kat, ku dem ba bind ci lu ni mel, ak ñu ni mel, xamal ne mënees na la yóbbu fa mbaxane doonee benn. Rax-ci-dolli, boo juumee ba wax lu safaanook dëgg, boo wattuwul caabi féete la ginnaaw. Moo tax, yow miy bind walla ngay wax, danga war a jël say matuwaay, biral ay firnde yu leer yiy wone ne, li nga wax ci diw dafa dëppook li am. Muy lu jar a sóoraale.  Man sax, dama gëm ne, doom-aadama, wareesul a teg ci deram lu wuteek dëgg, di yàq turam ciy maaliforo.
Waaye, nag, aji-bëgg-sa-réew ju ne, sa réew daf la war a jaral lu ne. Bu ko jaree, ràngul ci pólitig. Xaral sa tànki-tubéy, def loo mën ngir aar sa réew ci fànn gu ne, suqali ko, naatal ko. Bu jaree wax, waxal. Bu jaree bind, bindal. Waaye, na lépp tegu ci dëgg ak ni ko yoon bëgge. Taxawal jàmmaarlook képp ku nar a yàq walla yàqal réew mi, muy doxandéem bi walla doomu-réew mi, rawatina sax doomu-réew mi. Loolu, wareesu cee ragal cong miñ lay song, xaste yi, saaga yi, xoqtal bi, jaay doole bi, añs. Saa boo càmbaree mbir mi ba gis ne am na luy ñuul ci soow mi, am ciy firnde yu wér, waxal, bindal, te ànd ceek yar ak teggin.
PAJ : Yaa ngiy ciy ŋàññaale doxalinu Maki Sàll, Njiitu-réew mi. Lan ngeen jote dëgg-dëgg ba tax laa gedd ?
Paap Aali, sa laaj bi, dafa jafee tënk ci tontu bu gàtt. Téere bi maa ngi ciy waxaale mbirum Total mi. Moom sax [Njiitu-réew mi, Maki Sàll], moo ko yóbbu ci mbirum Total. Waaye, ayu-bés gi nu amee réeroo ci mbirum Total mi laa bëggoon a dem ; ñoom ñu jàpp ci déggoob Frank Timis bi. Déggoo boobu, nag, cib xayma, benn xaaj ci kow ñett moom la ci Timis dese woon. Booba fekk na Timis jaay ñaari xaaji Cosmos yi ñëw, def liggéey bi ci war. Timis, moom, deful woon dara.   Ci la Cosmos gëstoo ba gis gaas ci géeji ñaari diiwaan : Ndar (Saint-Louis Offshore Profond) ak Cees (Kayar Offshore Profond). Bi loolu amee, xaaj bi Timis dese woon dafa yokku, daldi ful bu baax a baax. Mu ne daf koy jaay, génn. Ndege, moom Timis, liggéey mësu koo ñor. Te, ci samay gëstu, njortoon naa ne nim ame déggoo bi jaarul woon yoon, te coow li tàmbali woon na jib. Ci laa waxee ne nan ko foqati ciy loxoom. Ndaxte, benn, nim ko ame woon dëppoowul ak yoon ; ñaar, nim ko yore woon teguwul ci sàrt yi ndax liggéeyul te dugalul dara. Te, yoon dafa ne, 3i weer yu nekk dafa war a dugal ay koppar ci liggéey bi. Looloo war a firndeel ne moom am na mën-mën, doole ak alal ji liggéey bi laaj ba tax ñu dénk ko ko. Ci misaal, dafa mel ni nga jox nit kayitug dawal (oto). Boo demee ba xam ni moom mii kat ndeke mënatul a dawal, feebar na ba tëdd walla mu ame beneen gàllankoor, bu boobaa li la war mooy ñu nangu kayitug dawal giñ ko joxoon. Lu ko moy, dina def njaaxum.
Noonu, ma waxtaan ceek Maki Sàll ci njeexitalu weeru awril, atum 2017. Waaye, déggowun ci woon. Man, nag, bëgguma woon tëb rekk bàyyi, di indi coow ak lu ni mel. Sama yéene moo doon waxtaan ceek moom ci njekk ak teraanga, lépp jaar yoon. Waaye, mayu ma ko. Waxatuma dara, mu indi déggoob Total bi nga xam ne moo yées déggoo bim xaatimoon ak Timis, daldi nu sant nu jàllale ko. Ñaari mbir yooyu daal, Timis ak Total, ñoo ma tax a dakkal sama ànd ak Maki, ma tekki sama ndombog-tànk.
PAJ :  Kañ nga tàmbalee ñaaw njort ci Maki Sàll?
CAS : Boo xoolee, bi Maki Sàll di nekk ci kujje gi, àndoon ceek nun, dafa nekkoon nit ku baax, woyof, amoon yéene ju rafet ci réew mi. Naam, amoon na ñu ma doon aartu, di ma ko moytuloo, naan ma bu ko wóolu. Ndaxte, dañ ma doon fàttali ni Maki Sàll PDS la bawoo woon. Waaye, damaa jàppoon ne, nit, ak foo mënti bokk, mën nga dem ba jamono, say bët xippi, nga xam ne sam réew soxla na la, nga xar sa tànku-tubéy, jóg ngir bey sa waar ñeel askan wi. Rawatina boo dee ndaw, Yàlla wërsëgal la ba nga mucc ci soxlay xaalis. Ku ni mel, war na jéllale yenn mbir yi, jombal boppam yenn bëgg-bëgg yi te warloo naataange réewam. Gis-gis booboo ma taxoon a rafet njoort ci Maki Sàll. Nde, APR, Maki Sàll yaakaar la ka daan woowe. Teg ci ne, da daan biral yéene ju rafet ji mu daan wax ne moom la amoon ci réew mi ngir soppi ko. Da daan woote booloo ngir nu saafara jafe-jafey askan wi, soppi xar-kanamu Senegaal, boole ko ci réew yi gën a naat ci Afrig ak ci àddina sépp sax. Ndekete yóo, bëñ weex na, waaye deret a ko lal.
Boo seetloo, bi ko Yàlla dénkee réew mi, ci at yu njëkk yi rekk, dafa tàmbalee dekkil doxalinu waa PDS, fim bokkoon. Wolof ne, jikko ak boroom, pax. Ndax, ci ndoorteel li la tàmbalee def lu ko neex, di buur, di bummi, ni ko waa PDS daan defe. Man, nag, mësumaa bokk PDS. Wànte nag, ak li mu daan deme xel ak xolu boppam yépp, da daan maslaa, di naxante ak waa Bennoo Bokk Yaakaar. Dafa di, Bennoo Bokk Yaakaar xawoon na am doole tuuti jamono jooju ; Maki Sàll daan xool naka lay def ba wàññi doole jooju, daldi mën a doxal mbiri boppam, wone jikkoom dëgg. Te, yéeneem jooju mujje na sotti ba mu fésal jikkoom dëggantaan. Man, ci la sama xel tàmbalee ñaaw ci moom.
PAJ : Nee ñu Maki Sàll daf la joxoon i ndigal nga bañ leen a jëfe…
Man ak Maki Sàll, atum 2014 lan njëkk a réeroo. Réeroo yu metti, nag, amoon nañ sun diggante ci atum 2013 ñeel otorutub pey gi ak yeneen yu bari. Ci njeexitalu woteb gox-goxaan yi amoon ci atum 2014, daf ma génne nguur gi. Ndaxte, dafa waxoon ne, ku faluwul ci goxam mu génne la. Ma jàpp ne, bokkoon naa ci ñi ko ko taxoon a wax loolu, maak Bënuwaa Sàmbu ak Mimi Ture. Ci sama xalaat, dafa taafantoo woon wote yooyu, def leen lay ngir dàq ñi daawul jëfe ay santaaneem, donte ne santaaneem yooyu baaxuñu woon ci réew mi. 2015 la ma dugalaat ci nguur gi, ma nekk jawriñu laf gi.
PAJ : Lu tax nga ne Maki Sàll da doon néewal doole waa Bennoo Bokk Yaakaar ?
Ndànk-ndànk la ko doon defe, dafa njëkk a néewal doole PS ak AFP… Ndax ñooñu, ñoom Usmaan Tanoor Jeŋ ak Mustafaa Ñas, ñoo ko nangu. Bi leen Maki Sàll mosalee ci nguur gi, dénk leen ay njawriñ, ci lañ seppee seen bopp ci bépp xeetu joŋanteb wote, rawatina woteb njiitu-réew miñ dégmaloon ci atum 2019. Ñoom daal, dañ seeyoon ci biir APR, ànd ak APR. Ñi bañoon loolu nag, amoon yeneen gis-gis, Xalifa Sàll (PS) ak Maalig Gàkku (AFP), daldi beddeeku, beru, sos seeni làngi bopp. Ci gàttal, Maki Sàll, diggante 2008 ak 2012, daf noo nëbboon jikkoom, daan maslaa ak naxanteek nun. Jaar-jaar boobu ma am ak moom, yee na ma, ndax jànge naa ci lu bare. Ndege, am réew, benn loxo mënu koo yor. Fàww nga seet ñi la tane ci fànn yi nga néewle xam-xam ak mën-mën, lëkkook ñoom, ngeen liggéeyal seen réew.
PAJ : Lan mooy seen cëslaayub pólitig yéen waa République des Valeurs ? Ci yan xalaat ngeen ko wékk ?
Waaw, laaj bi am na solo bu baax a baax. Ndax képp kuy def pólitig, war ngaa leeral sa gis-gis ak yoon wi nga xàll ngir jëmale réew mi kanam. Bu ko defee, doomi-réew mépp dinañ ci mën a gis seen bopp. Kon, sab laaj, lu xel nangu la. Ndaxte, jikkoy pólitiseŋ yi bokk nañ ci li yàq Senegaal. Réew mu néew doole te ndóol, ña ko jiite ak pólitiseŋ ya fa nekk waruñoo dundal ger, féetewoo alalu mbooloo mi, def ko seen moomeelu bopp. Am na ci sax ñu naan la, ñoom, jiitewuñu réew mi, waaye dañuy nguuru. Te, boo xoolee ni Senegaal di doxe, diŋ ci gis ay firnde yu bari. Xoolal mbirum suuf si, ayeropoor bi, petarool beek gaas bi ak bépp bokk-moomeelu askan wi… gaa ñi aakimoo nañ ko, ñoom ak seen njaboot, seeni mbokk, seeni xarit ak i àndandoo. Ndege, ci seen gis-gis, dañ jàpp ne képp ku xas a toog, danga war a tibb ci alalu réew mi nim la neexe, saa bu la neexee. Nun, nag, xalaatin bu bon boobu lan fi bëgg a jële.
Nun, danu fànnoo yeesalug jikko yu rafet yiy suqalim réew. Danu solowoo njariñu réew mi, mu jaral nu sunu doole, sunu alal, sunu jot ak sax sunu bakkan. Ndax, danu war roy soldaar bi dëddu ittey boppam, won ginnaaw njabootam ak i mbokkam, jël jotam, dooleem, xelam ak xolam jagleel ko kaaraange réewam, ngir askanam mën a dund ci jàmm. Danu gëm ne, aji-bëgg sa réew bu ne, ak koo mënti doon, foo mënti féete, yaa war a génne ci sa poos def ci nafag nguur gi. Wànte, waroo tibbe ci nafag nguur gi, duy ci say poos, yow, ak ñi nga àndal ; ngeen di gundandaat ak a yaataayumbe, askan wiy jànkonteel ak i tolof-tolof yu dul jeex. Gàtt xel weesuwul loolu. Loolu mooy benn.
Ñaareel bi mooy ne, warees na xool ci àddina sin nekk, réew yin nirool jaar-jaar, seet yoon yi réew yooyu jaar ba suqaliku tey. Bu nu xamee loolu, boole kook sunu gis-gisu bopp, dëppale ko ak tolluwaayu réew mi, door a tëral ab naal bu nuy jëme kanam. Gëm sa bopp tamit, am na ci solo lool. Ndaxte, bun nekkee ci réew moo xam ne mbay daf fi am solo, nga xool ni fi màngoy baree ak yeneen xeeti meññet ; nga xool ni fi der yi baree, rawatina jamonoy tabaski ; nga xool ni nu bareey bant ak i xaralaakon (artisans), añs. Dan war a geestu ñiy daan seen doole ci fànn yile, xool naka lanuy def ba jàppale leen. Warees na leen tàggat, dooleel leen ak xaalis ak i jumtukaayi xarala yu mucc ayib. Bu ko defee, dinan bey, soppi ko, jariñoo ko walla jaay ko bitim-réew. Damay faral di joxe misaal ci réewum Dubaay mi nga xam ne, genn garabu màngo du fa meññ. Moone de, njarum màngo yi ci Rani yi nuy naan, ñoom ñoo ko defare seen réew, jaaysi ko Senegaal. Ndege, dañuy ñëw Afrig, fu mel ni Mali walla Senegaal wala Gine, jënd màngo ci njëg lu yomb, yab leen ci seeni gaal, yóbbu Dubaay, soppi ko fay njar, delsi jaay nu leen ci njëg lu seer. Loolu gàcce gu réy la, dara gënu koo ruslu. Dafa doy waar. Mi ngi mel ni, nun, ba tey weesoogunu jamonoy maamaati-maam ya.  Jamono jooju nga xam ne, tubaab yi dañ fi daan wecceey mëq-dóom ak doom-aadama, daan fi indi seen njaay yu bon yooyu di leen jëndee sunuy alal ak sunuy suuf yu yaatu yi… Foofu lan tollu ba tey. Dañuy jël sunuy der, lu tollu ci junniy junni der jamonoy tabaski, màggal walla gàmmu, lem leen, yóbbu seen dëkk walla Itali walla Marog… Buñ ko fa soppee ba noppi, def leen i dàll, ay maraakiis, ay saag, ay tooguy der, añs., ful seen njëg, ñëw jaay leen Senegaal. Kon, bu nu gëmoon sunu bopp, gëm sunu réew, gëm itam ñàq-jariñu te di ko jëfe,  léegi coppite am. Ndaxte, amees na fi lees mën a sukkandiku ngir liggéey, liggéeyal réew mi.
Ci beneen boor, dan war a fexe di bey at mépp te bañ a yem ci mbeyum nawet mi nga xam ne 3i weer kese la. Naam, am na ñuy góorgóorlu ci mbeyum noor gi ; waaye warees na fexe ba fépp ci réew mi, li ko dale Ñaay ba jàpp Ndar, Maatam, Bàkkel ba Kéedugu, ñépp di bey noor ak nawet. Fépp foo romb rekk, waroon nga fa gis ku sëgg ci toolam walla ay nag yuy lekk. Fileek defunu loolu, dund gi du mës a doy te ñàkkum xéy gi du fi mës a jóge.
PAJ : Ngir nga jëmmal sab yéene, fàww nga jot ci nguur gi. Ndax seen làng gi am na doole ji leen di tax gañe ay wote ?
CAS : Nun, danu bokk ci genn làngu pólitig gu gën a yaatu, muy CRD (Congrès de la renaissance démocratique), 5 ba 6i pàrti séq ko. Bëgguma lim turi pàrti yi bala moo gudd. Waaye, mën naa lim turi ñi leen jiite, muy Abdul Mbay, Mamadu Lamin Jàllo, Juge Dem, Porfesoor Bubakar Jóob bu Taxaw Temm, Alasaan Kitaan, Porfesoor Ibraayima Silla ak ñoom Paap Saar. Maa ngi leen di nuyu ñoom ñépp. Noo ngi waxtaan ak yeneeni làng itam.
PAJ : Lan mooy sa xalaat ci woteb gox-goxaat yii nu dégmal ?
CAS : Jàpp naa ne, woteb gox-goxaan yii nu dégmal, làng yépp ñooy bokk jafe-jafe. Nde, gox boo dem, militaŋ yi dañ jàpp ne wote bi seen wote la. Dañ koo def seen yëfu bopp, am ci seen xalaat ak seen gis-gisi bopp. Loolu sax aayul. Waaye, ñoom, dafa am ñiñ diir, xam leen, wóolu leen, bëgg leen a jiital. Ba tax na, nun, fàww ñu yolomal, yombal te ubbi tànninu wutaakon yi ci gox yi tey sóoraale xalaati militaŋ yi. Dinan leen déglu, diisook ñoom, xool ni nuy dëppalee sunuy xalaat. Dinan waxtaane ñiñ bëgg a jiital fileek ñooñu bokkuñu ci nguur gi walla muy ñu leen jege. Ànd ak ne, am nan làng gu yaatu ci réew mépp ; gox bu ne, dinan la wax ne, bun sañoon kat, ngeen ànd ak kii.
PAJ : Fan yii, kujje gaa ngi dal ci kow nguur gi, di ŋàññ kayitug wote bi. Lan moo ciy sa taxawaay ?
CAS : Xam nga mbir mi, du mbirum wóorliku kayitug wote gi rekk. Ci tëggin wi la, ak ñi ko daan saytu. Ñépp xam nañ ne, am na ñu bare ñu bëggoon a bindu, ñu tere leen a bindu. Am ñoo xam ne, lu nekk def nañ ko ngir jot seeni kardànte, di xaar ci sàppe yi ba tàkkusaan te duñ jot dara. Mu am ci nag ñoo xam ne, seeni kardànte ñoo leen daan fekksi seen kër. Yu ni mel, wóorliku du ko fésal. Am na ñu bare ñu bëggoon a bindu te mënuñoo fexe ba bindu. Te, jamono jooju, gis nañ fi ñu gaare ay biis ca Direction de l’autonomisation du fichier, wàccey nit, bind leen ci kayitug wote gi. Moo tax nun nu ne kayit gi baaxul, jagul, jaarul yoon. Ndaxte, dañoo tànn seeni wotekat bind leen, wëlbatiku teg i gàllankoor yu bare, tere nit ñi bindu.
PAJ : Luy sa xalaat ci coowal Sonko ak Aji Saar li ?
CAS : Waaw, Paap Aali, laaj bii, du guléet ñu ma koy laaj. Laaj nañ ma ko ay yoon. Benn tontu rekk laa ciy tontu saa su ne. Ñàkkul ma am ci sama xalaatu bopp. Waaye, dafa fekk ne, 2i doomi-réew mee jote, yoon war leen a àtte.
Kenn ki, Usmaan Sonko, xam naa ko bu baax. Keneen ki [Aji Saar] xamuma ko. Fekkewuma, xamuma ni mbir mi deme. Moo tax, damay maandu. Mbir maa ngi ci loxoy yoon, donte ne, ak fi réew mi tollu, kenn wóolootul yoon.
Man mii di wax ak yow, wóoluwuma yoonu réew mi. Waaye, ak lu ci mënti am, dafa am ku wax ne dañ koo tooñ, salfaañey àqam, mu dem ci yoon. Nde, maxejj bu nekk, bu gisee ne tooñees na ko ciy àqam, war naa mën a dem ci yoon. Noonu lan ko defe woon, man, Abdul Mbay ak ñeneen, keroog bi nuy àkki yoon ñeel Njiitu-réew mi, Maki Sàll. Kon, bu ko beneen maxejj defee, damay jàpp ne yoon may na ko ko. Léegi nag, yoon mooy àtte, leeral ndax lees di tuumal diw am naam amul. Loolu mooy sama gis-gis ci mbirum Usmaan Sonko ak Aji Saar.
Gis-gis boobu, nag, am na ñu muy jaaxal. Du caagin sax samay kàddu leerul ci seen bopp. Xam nañ bu baax a baax li ma wax ; waaye, ñoom ñoo ko bañ a nangu. Ndaxte, li ma wax dafa leer. Mbir moo xam ne, ba muy xew, fekkewoo, tinoo, yëgoo, ak loo rafet rafet njort ci kenn ki, Yàlla rekk a xam li xew dëggantaan. Taxawaayub maandute boobu, dafa bokk ci sama gëm-gëm, ma di ko jiital ci fànn bu ne, ak kum ci mënti doon. Jar na sax ma fàttali menn mbir mu fi xewoon ci jamonoy Abdu Juuf. Laata tirbinaal di àtte, ñépp àtte nañ ca njëlbeen ga, setal kenn ki, tuumaal ki ci des. Askan wi, xeltukat yi ba ci taskati xibaar yi, gën-gaa bare, ku ci nekk njortoon nga, àtte ci sa xelu bopp… Naka la mujjee ? Tirbinaal dafa àtte àtteb Yonent Yàlla Suleymaan [àtte boo xam ne joxeesul kenn dëgg], donte ne am na ñu mu tegoon ay daan. Waaye, ki ñu jàppoon ne moo joxe ndigal li, ndeyu-mbill gi, yoon daf koo bàyyi. Jamonoy dox ba kooku jot ci nguur gi. Ay mbir yu bees feeñ, mu mel ni kooku, loxoom taqoon na ci. Ci la nguuram dogal ne bu kenn waxati ci mbir mi ndax njéggal am na ci. Ginnaaw loolu yépp jot na fee am, danoo war a xoolaat sunuy taxawaay, moytandiku. Man, dama def benn taxaw seetlu. Dafa mel ni, jamono jiñ tollu, da cee am ñu bare ñoo xam ne, bu seeni xalaat ak seeni gëm-gëm wutee rekk, ñu sikkal la, solal la mbubb mu leen neex. Moone de, man, li ma wax, dafa leer nàññ, lu yomb a dégg la. Waaye, dañ naan la danga soxor, danga iñaan, añs. Gis naa ci sax ay jàngalekati iniwersite yuy jàngatee noonu mbir mi. Loolu dafa doy waar te bokk na ci liy delloo réew mi ginnaaw. Tey, kiy jàngale iniwersite, war na mën a jàngale am fit ak sañ-sañu wax sa xalaat te kenn du la jiiñ kiñaan walla tàng xol. Ndaxte, ñi ñuy roy, ñoom Socrate, Platon, añs., dañ amoon fitu wax seen xalaat donte ne ñuŋ leen daan xoqtal, di wax ne dañ bañ nguur gi walla dañoo weddi Yàlla… Nit ku ne, am na sañ-sañu xalaatal boppam. Xawma kan, waaye man de, kenn mënu maa xañ sama sañ-sañ boobule.
PAJ : Lan mooy sa kàddu gu mujj ?
CAS : Waaw, Paap Aali, xanaa di leen gërëm, di leen sant bu baax a baax. Wax-dëgg-Yàlla, yéen a ngi def liggéey bu réy a réy. Réew mépp a leen ameel njukkal. Ndax, yéen a ngi siiwal ay xibaar yu wér te wóor, di leen biral ci làmmiñu askan wi, di leen jottali askan wi. Loolu, dafa am solo lool ndaxte dina tax aw askan xam. Te, bu aw askan xamee, dina xàmmee ; bu xàmmee, dina yeewu. Bu boobaa, nag, réew mi dina jëm kanam. Kon, gàcce-ngaalaama. Ndaxte, seen yéenekaay LU DEFU WAXU, mi ngiy biral ak a fésal liy defu ci réew mi, di waxu ci askan wi [fii, mu reetaan]. Man, ci sama wàllu bopp, maa ngi leen di delloo njukkal, di feddali, ñeel leen, samay cant ak ngërëm ngir li ngeen ma may ma waxtaan ak Senegaal gépp.
Senegaal gépp amoon na fiy yëngu-yëngu, réew mi jaxasoo, yëf yi doy waar lool, yegg sax fu ko kenn foogul woon. Ñii seen i bakkan rot ci, ñee am ciy gaañu-gaañu yu metti, ñale ñàkk ci alal ju bari. Ginnaaw ba mu jógee Section de Recherches bu Kolobaan, Usmaan Sonko amal na waxtaan ak waa réew mi  ci 8eelu fan ci weeru Màrs. Waxtaan woowu nag, dara waralu ko woon lu dul mas-sawu leen ci yi fi jot a xew, xamal leen itam ni mook ñoom a bokk naqar.
Lu Defu Waxu>, seen yéenekaay ci kàllaamay Kocc a ngi leen di baaxe ci ñaareelu xaaj bii, ay kàddoom na mu leen yëkkatee keroog jooju.
Nu war nag di waxante dëgg ndax Maki Sàll, li ko bewloo, bokk na ci nun waa Senegaal, ñenn ci nun waa Senegaal. Bala maa dee ñu naan ku xareñ la ci pólitig. Ndaxte yow mën ngaa dal ci sa naataangoo, mën ngaa ko kompaloo, mën nga koo jënd, walbati ko ba suy waxati du xam li muy wax lu mu doon ; loolu mooy xareñ ci pólitig? Nun, lin soxla mooy ku xareñ ci ni ñuy yoree réew ; koo xam ne, suñ la dénkee réew, nga defar réew ma. Xarañ ci pólitig dëgg mooy liñ la dénk, nga liggéey ko ba soo ne woon sama ñaareelu moomeel jeex na, maa ngi dem, ñu ne la bàyyiwuñu la. Juróom-ñenti ati Maki Sàll yi, li fi am, masul a am ci Senegaal. Ñaata naataangoom la tëj, ñaata la faagaagal? Loolu ba kañ? Loolu nag, la nu mënatul a nangu. Te nag, lii mu def, dañ koy tudde ci Tubaab wor wu réy. Maanaam wor wi gën a réy ci wor yi mën a am. Ndax moom bi ñu ko falee dafa teg loxoom ci sunu ndeyu sàrti réew mi daldi waat, ne waat naa ne dinaa tënku ci ndeyu sàrti réew mi, dinaa nekk ci bëgg-bëggu askanu Senegaal. Li mu def wuute na. Ku dem ba yow nga wéet kunduŋ ak say juróomi nit, saw askan janoo ak yow, nga am sañ-sañu yónni jawriñ bu ñoradi bi, mu ne sa askan woowu yépp ay terroristes lañu, askan woowu wépp dafa am ñu nekk seen ginnaaw di leen jox xaalis. Ndaw yii dañoo mas a gis ku leen jox xaalis ? Taxaw saaga sa askan wépp, wépp. Yow doŋŋ ci sa pale ; tey boo ñëwee ci péey bi, moom kenn ak paleem, moom cunduŋ, askan wépp nekk fii. Su dul woon takk-der yi nekk sunu diggante, tey jii ay bagaasam dañ koy for. Loolu mooy wor wu réy ndaxte liñ ko joxoon ci ay jumtukaay du woon ngir muy comploter ay naataangoom.
Dama wax tey, ñu ne ma contrôle judiciaire, waratoo wax ci mbir mi, ma ne àttekat bi : Su ngeen ci waxee ma wax ci. Ndax, ay mbir amoon nañ fi : mbirum Xalifa Abaabakar Sàlll gis nañ   ko, mbirum Karim Wàdd wax nañ ci. (…)
Waaye, damay gaaral waa Senegaal. Wallaahi, dama ko waat, Wallaahi lañ ma tuumaal bu amoon, duma nangu benn doomu-Senegaal di ci am xoosu-xoosu, waxatumalaak bakkan di ci rot. Ndaxte bu boobaa, duma yem ci liñ ma def rekk, damay doon reykat ; kon doon na mel ni ñi ci faatu tey, man maa leen faat, duma nangu di am àq ak sama kanamu Boroom. Ñaawteefu Maki Sàll la ak ñi mu bokkal mbir mi.
Ba tax nag, ñu ne : Njiitu-Réew, am na loo xam ne, du sa sañ-sañ. Amul Njiitu-Réew moo xam ne, war naa féewale askanam, di féewale nit ñi, ñuy jàmmaarloo, di xuloo walla di xeex ; amul Persidã boo xam ne, war naa jiite ci coxor, ci bañ nit. Ndaxte, ku àndul ak yow rekk nga ne kii tey ma faagaagal ko. Loolu du Njiitu-Réew. Te nun ñépp, nan ko ci bañ a jàppale, ndaxte kàdduy mbañeel, léegi lay door a am Senegaal. Tey laay door a dégg Senegaal ñu tudd waaso nit ci pólitig, walla ñu tudd ngëm-ngëmam ci pólitig. Loolu, nun ñépp, kenn waru koo nangu ; te di ci woo ñépp nag, te di ci boole media yi. Nun ñépp nanu góor-góorlu. Wuutale ay porogaraam, ay naal ak ay xalaat, nangu nañ ko. Waaye def ay porogaraam ngir rekk ay nit ñëw di saaga nit, di ŋàññ nit, di wax ci moom loo xam ne du dëgg subaak ngoon, mu yor njaboot, am ñu ko bëgg, yor ay militaŋ, loolu mooy taal am réew…
Nanu delloosi sunu xel, mbir mi sottante xalaat la, wuutale ay xalaat, ay porogaraam la, waaye du xeex ak kujje gi. Kenn ku ne deram rekk la am, waaye xéy suba ba ngoon, jóg di wax ci nit, di wax ci nit, di wax ci nit, tam ko dëmm, wax ciy mbokkam, wax ciy waa-juram, loolu amu fi woon ci Seŋoor, amu fi woon ci Abdu Juuf, amu fii woon ci Ablaay Wàdd ; mu ngi door a am, te dafa war a dakk. Maki Sàll moomul réew mi. Nun ñépp noo war a jël sunuy matuwaay. Te lii, defe naa buñ ci jógee dina doon njàngat ci nun ñépp. Ndaxte maa ngi seetaat porogaraam yi, dàŋŋaaral bi wàññeeku na. Ndax waroon nanoo toog ba agsi fii? War nañ cee jël ay njàngat. Ku ñu dénk réew, ñii nga xam ne ñooy say takk-der, nga xam ne kaaraange réew mi moo leen tax a jóg, waruloo leen teg ci yenn anam yi.  Ndaxte takk-der yi ma gis, ñoo gën a am lu leen naqadi fi nu tol nii ; ndax xam nañu ni ki ñuy dóor seen rakk la, xam nañu ni ki ñuy gaañ seen rakk la ; koo ci wéetal; xolam seddul. Ku ñu jox réew war ngaa moytu loolu.
May sargal nag Sàndarmëri Senegaal, ci seen mën-liggéey, ci seen sago. Man dama leen a mujjee naw. GIGN, bés biñ may jàpp ba tey biñ may delloosi ma dem noppaliku, ci seen loxo laa nekk. Brigade de Recherches, noonu. Ngalla waay bu nu caaxaane sunuy institutions (campeef). Kenn musu ma sax bëmëx, kenn musu ma xoos. Kon ñooñu, ku am ñu mel noonu, àddina sépp ñee na ñu ko, ngalla waay Maki Sàll bul yàq sunu réew. Sàndarm boobu gaañu démb, ci GIGN yi ma yoroon la, di liggéeykat bu mag a mag a mag, ku bëgg réewam, tiitaru Senegaal la ; ñeewant bi mu amoon ci ñi mu doon sànni gërënaad bi, moo tax mu téyéwaat ko, moo yàq loxoom tey. Kon yooyu dañ ciy bàyyi xel, te gëm naa ni, ni mu amee ci sàndarmëri la amee ci yeneen tàkk-der yi. Kon waay-pólitig yi buñu yàq sunu diggante, nun waa Senegaal, waaye it sunu diggante ak sunuy campeef, rawatina sàndarmëri, xare bi, pólis ak leneen ak leneen.
Di wax tamit ni, Maki Sàll mooy ndeyu-mbill gi ci li xew nii ci réew mi ; te loolu dunu ko bàyyi mu jàll. Maki Sàll amul màqaamay jiite Senegaal tey jii, amu ko ! Amu ko woon démb tey doog a ñëw. Ndax man bokk naa ci lawax yi nga xam ne, bi nu génnee ci 2019, maa waxoon ñetti lawaxi kujje gi, ne leen sama ngëm-ngëm du nañ génne xale yi, mooy duñ ko jàppe ni Njiitu-Réew mi. Mooy persidã ci kanamu Yoon waaye amatul màqaama bi. Defe naa mennum man ci lawax yi, maa ci yor taxawaay boobu ba léegi. Musuleen maa dégg mani ko Persidã Maki Sàll. Maki Sàll laa koy wax ndaxte màqaama Njiitu Réew amu ko, dafa mbuxum wote bi. màqaama boobu nag, li ci desoon lu tuuti, moo fi nekkatul. Kon su nu nekkoon ci yenn anam yi, Maki Sàll dañ ko waroon a wacce tey jii. Su nu nekkoon ci yenn anam yi, waaye, foofu nag laa bëgg askan wi dëglu ma, nanu dëgloonte bu baax a baax a baax. Ndaxte, loo gis rekk teey ak dal daf cee baax. Benn, bu kenn dem pale ne Maki Sàll day wàcc ci anam yu ko neexul, ndaxte loolu baaxul ci demokaraasi, fi mu mën a jëme réew mi du baax. Moom, bu xoolee boppam ba xam ne amatul màqaaamay jiite Senegaal, mu ne jóg naa man, bàyyi naa, na askan wépp jóg tàccu, nu waajal sunu wote, ñi war a dem, dem jàmmaarloo. Wànte, bu ko deful, nanu ko gunge ba màndaam jéex.
Ñaareel bi, yenn boroom xam-xam yaa ngiy wax  gouvernement d’union nationale. Nun de, sama bopp laa mën a waxal ak ñi ma àndal, bokkunu, jegewunu benn xeetu guwernmaa bu Maki Sàll. Ndaxte, dañ koo nawloowul bay mën a ànd ak moom ci guwernmaa. Ndaxte koo dem ba ne dafa wor, waratoo wéy di ànd ak moom ci guwernmaa.
Léegi nag mu des, li ma bëgg waxtaaneek waa Senegaal :  coppite bi, révolution, am na ba noppi, kenn mënautu koo téye. Bu ñu ne woon coppet Usmaan Sonko yóbbu, walla ñu def ko Dëkurwaa walla ñu def ko Séex Tijaan Jéey, walla Xalifa Sàll, ku mu mënti doon, du tee, ñii ma gis nii ci ndaw ñi, kenn mënatuleen a téye. La révolution est en marche, te gën cee yàgg, 2024 nu mottali ko. Li ci des mooy, nanu bañ a def njuumte yi nga xam ne réewi Afrig yu bari def nañ ko fi : mooy, dañuy def seen coppite, révolution, ba egg ca cëppaandaw ga, mu am ñu ñëw ne ko coppet, rawatina nag xare yi. Ndaxte, réew am na fu muy tollu, xare bi day jël nguur gi. Te ñaare, xare, day am yeneen réew yu am doole yuy jël seeni nit waajal leen ngir ñooñu jël réew mi. Bu nu sàgganee ba xare jël réew mi, lépp li nu doon yóotu ak di ko nas dinanu ko ñàkk. Moo tax ma ne syndrome malien baa ngi nii. Keroog ba ñu defee seen coppite  bay waaj a egg, ñu ne xare ba génn na, ñu topp ci chars de combat yi di tàccu, laa ni mbir mi jeex na, ñàkk nañu, ak feneen ak feneen ak feneen.
Moo tax coppite gi am na ba noppi. Maki Sàll mënautu koo téye, kenn mënu koo téye. Kon nan ko gunge ndaxte pexe dafa baax ci lu ne. Du lépp nag lañuy wax ci tele, waaye sunu warugar nun ñépp, askan wi, mooy nan ko gunge ba nu egg fi nu bëgg a egg. Waaye nag, loolu tekkiwul ni, danoo firi Maki Sàll rekk di ko seetaan. Nuŋ koy gunge mooy, danu koy tënk ci wenn doxalin ginnaaw-si-tey. Ndaxte loolu la askan wi bëgg.
Askan weey dogal tënk ci dooleem. Tënk boobu nag, bokk na ci :
– Benn lu nuy exiger la, bu ci njëkk mooy ñii nga xam ne seen bakkan rot na ci mbir mi, te muy ki ko def, moom Maki Sàll, nañu jox ndàmpaay seeni njaboot. Te ñu ubbi lànket bu tënku- wul ndax ñu xam ku tiire ak kan moo rey. Te itam, dinanu yóbbu mbir mi ci Cour Pénale Internationale mu àtte ko. Ndaxte, yii, ay crimes contre l’humanité lañu, te ci nguuru Maki Sàll la xewe fii ci Senegaal.
– Ñaareel bi, mooy ñi ci gaañu, dañ leen war a jox ndàmpaay, ñuy civils walla diy takk-der, jàppale leen ñu mën a faju ci ni mu gën a rafete ;
– Ñetteel bi, mooy ñi ñu jàpp ndax seen taxawaay ci pólitig bi, na leen Maki Sàll bàyyi ci ni mu gën a gaawe.
– Ñenteel bi mooy, bis niki tey dootunu nangu Maki Sàll di bunduxataal ñi àndul ak moom ak jaambur yi, di leen wattu, di leen déglu ci lu ñu yëgut, saa su ne.
– Juróomeel bi mooy, ñi nga xam ne ay sàmbaa-bóoy lañ yu mu jël, jox leen xaalis, ñu yor ay jaasi ak i fetal, nañu def lànket ba xam ñan lañu, jàpp leen, jébbal leen Yoon, ñoom ak ñi leen yónni.
– Juróom-benneel bi mooy, Maki Sàll, bëgg na ko, bañ na ko, dina fexe ba ñu mën a dem ci ay wote ni mu gën a leere. Ay wuruj fichier électoral jeex na ci Senegaal. Yor say kar-dàntite ne duma ko jox ndaw ñi ndax ànduñook man, jeex na ci Senegaal.
– Juróom-ñaareel bi, mooy, ci ni mu gën a gaawe, foog ñu amal wotey gox-goxaan yi, doomi-Senegaal yi tànn seeni meer. Na Maki Sàll amal it wote dipite yi ci atum 2022, doomi Senegaal yi tànn seeni dipite, jox seen bopp Péncum ndawi réew miñ bëgg. Waaye dina doxal it ci atum 2024 wote ngir tànn njiitu réew mi ci ni mu gën a rafetee. Lii, lenn rekk moo ko mën a gàntal, mooy mu dem ba xam ni moom, jiiteetul Senegaal, amatul màqaama bi, mu ne bàyyi na,  ñu amal ay wote lu jiitu 2024.
– Juróom-ñetteel bi mooy, na Maki Sàll delloo ñi mu ko xañ, seen àq ak yelleef ci pólitig : benn ci Xalifa Abaabakar Sàll mii, ñaar ci Karim Wàdd. Maki Sàll mooy tànn kuy lawax ak ku dul lawax, loolu jeex na Senegaal.
– Juróom-ñenteel bi mooy, moom Maki Sàll, na taxaw jàkkaarlook waa Senegaal yépp – amul lu ma neex laay def, walla du waaw du déet ; fii déet rekk moo fi am – ne ñetteel  sax dootuma ko tudd waxatumalaak ñetteellu moomeel. Atum 2024 Maki Sàll du nekk lawax ci Senegaal.
Lii lépp nag dafa am lu mu àndal, may ñaan askan wi, rawatina ndaw ñi, sunu taxawaay bii, bu mu wàcc mukk nag. Tey lanu war a gën a taxaw. Kenn ku ne ci nun am na sañ-sañu jëfandikoo àqam bi nga xam ne ndeyu sàrti réew mee ko ko may ni : man duma nangu ku ma noot. Loolu ngeen def tey jii, loolu ngeen def fan yii yépp weesu. Nu wéyal taxawaay boobu. Waaye, na doon taxawaayu jàmm, ndaxte dafa am lu Maki Sàll foqati woon ci nun : kenn amatul woon sago def mbooloo. Tey, won nañ ko ni mu bëgg ko mu bañ ko danu koy def ndax ndeyu sàrti réew mi moo nu ko may…..
May wax nag, ginnaaw ba ma waxee ci Maki Sàll, may woo nun ñépp, nun ñii ñépp di ay way-pólitig ; askan wii, yelloo na ay way-pólitig yu mat. Nun ñépp amatunu sañ-sañ ci yenn yi, nanu sargal askan wi, nanu ko delloo màqaamaam, nanu ko waat nun ñépp ni, askan wi rekk moo nu ñor ; kenn newu fi di def pólitig ngir xaalis booy am ; ku bëgg ay milyaar, uti ko feneen. Waaye pólitig jaamu sa askan la, yaa ciy sonn, dugal ci sa alal, ñàkk ci ba dee, waaye waroo foog ni, ci pólitig ngay ame milyaar. Kon, nax nga sa bopp. Loolu dafa war a dakk ci Senegaal.
Man dey, man Usmaan Sonko,  tuuti naa lool ci kanamu askan wi. Gisuma lan laa def ba askan wi daj li mu daj ci nun. Kon nun it, nanu waat ni, bis niki tey, dinanu am doxalin wu yees. Ndaxte réew mi yomb naa defar de. Bii yoon, war nanoo jublu ci doxalin wu bees. Su dee nag, danuy ŋàññ ñi fi nekk ba jële leen fi, ñëw def lañu  daan def walla lu ko yées, defe naa ne, askan wi day, mujj génn ci nun ñépp. Ngalla waay nañ ci góor-góorlu.
Ma yokk ci benn poñ. May sànni ay kàddu jëmale ko ci Kaasamaas, ci mujjeelu yoon wi. Samay mbokk laay waxal, walla ñenn ci samay mbokk, ndax Yàlla may na ma ma bokk fépp. Ak lu nit mënoon a jàpp ba tax nga dugg ci àll bi, jàpp ni dañ laa xeeb, jàpp ni dañ laa boolewul, jàpp ni citoyen de seconde zone nga, boo xoolee li xew tey ci Senegaal, dinga xam ne loolu amut. Ndax, ginnaaw ba ma doonee doomu-Senegaal, doomu- Kasamaas laa. Waaye ñii ñépp jóg taxaw, muy Tuubaa, muy Ndar, muy Fuuta, Bakel, muy Kees ak feneen ak feneen, jóg taxaw, seetuñu kii fu mu bokk. Dëgg jot na, nanu xeex ngir dëgg sax fi. Kon, li ma leen di ñaan mooy ci 6i weer yii, li may ñaan samay mbokk yi ci Kaasamaas, ku ci yoroon ngànnaay na ko teg te bañ cee laaj dara, génn, nu bokk ndey bokk baay, te xam ne nun ñépp doomi -Senegaal lanu, doomi-Afrig lanu. Ginnaaw ga, ngeen ànd ak sunu xare, fépp fu nit ñi ne woon ngeen génne kàrt yi, génne miin yi, génne ndell yi, aar nit ñi. Bunu nangooti ñu ne dañ koy saafaraal ci ngànnaay. Ndaxte, kiy jam ak ki muy jam ñoom ñépp doomi-Senegaal lañu. Nun ñépp benn lanu. Kon loolu, mooy woote woo xam ne, maaŋ koy woote ndax lu ma ñor a ñor la. Te ku seet bu baax li xew Senegaal tey, dinga xam ne waa Senegaal yépp wone nañ ni Senegaal benn bopp lanu. Kon, lii lanu ci bëggoon sànni ciy kàddu yu gàtt…..
May rafetlu it teewaayu soxna yi ; tudduma goor ñi, bis bii, bisu jiggéen ñi la. Soxna Aminata Lóo Jeŋ, ministar bi, di ko gërëm bu baax ci teewaayam ak ci taxawaayam ci xeex bi, ndax bi mbir mi dooree rekk la dawsi  kër ga, jaa-ngeen-jëf…
Tey, Senegaal, kenn mënul a wax  waxu pólitig te doo ci boole Ceerno Alasaan Sàll. Turam ak yu Usmaan Sonko, Bàrtelemi Jaas, Xalifa Sàll, Abdul Mbay, Mamadu Jóob Dëkuruwaa ak Mamadu Lamin Jàllo ñoo gën a fés ci kujje gi.
Seen yéenekaay LU DEFU WAXU amal naak moom laaj-tontu bu yaatu, di ci waxtaane mbiri réew mi ak xew-xewi jamono. Xaajees na waxtaan wi ci ñaari pàcc. Ci pàcc bu njëkk bii, Ceerno Alasaan Sàll daf nuy xamal jaar-jaaram, nim xamanteek Njiitu réew mi, Maki Sàll, ak cëram ci cosug APR.
(Ci taataanug Paap Aali Jàllo)
– Paap Aali Jàllo (PAJ) : Ceerno Alasaan Sàll, danuy jiital sunuy nuyoo, cant ak ngërëm ñeel la, ngir liŋ nu nangul laaj-tontu bii nuy waaj a door. Bu loolu weesoo, noo ngi lay ñaan nga wonale sa bopp ak jàngkati LU DEFU WAXU yi, wax leen kan mooy Ceerno Alasaan Sàll ak lan mooy jaar-jaaram.
– Ceerno Alasaan Sàll (CAS) : Waalekum-salaam wa rahmatulaa, Paap Aali Jàllo. Maa ngi lay fay, di nuyu jàngkati yéenekaay bii di LU DEFU WAXU. Ma leen di dollee sargal, di leen ndokkeel, yow, ki sos yéenekaay bi, Bubakar Bóris Jóob ak ñi ci jàpp ñépp ba mu agsi fim agsi tey. Maa ngi rafetlu yit liggéey bu am solo bi ngeen di def. Nde, yéen a ngi fexe ba doomi-Senegaal yiy jot ay xibaar yu wér te wóor, yaatu lool ; rawatina li ngeen leen di biral ci làmmiñu askan wi. Man, nag, doomu-Senegaal laa, juddoo Cees, yaroo fa, màgge fa. Fa laa jànge yit, bi may tuut-tànk ba ni may ame sama lijaasab Baccalauréat. Waaye, jàng naa fa diine itam. Xam nga Senegaal moom, réewum diine la, réewum Lislaam. Moo tax, fépp foo mënti juddoo, bu dee doomu-jullit nga, dees na la dugal daara. Bu ko defee, nga jàng sa diine, xam ni ngay jaamoo Yàlla ak ni ngay jëflanteek doomi-aadama yi. Moo tax, jàng naa Alxuraan ak yeneen i téerey xam-xam yu aji-gëm Yàlla ju ne war a làmboo ngir mën a jaamu Boroomam. Gannaaw gi, demoon naa bitim-réew, àggaleeji fa sama njàngum nasaraan. Foofu laa amee sama lijaasab Ingénieur télécommunications laata may sàkkuwaat lijaasab Ingénieur aviation civile. Bi ma amee samay lijaasa, dama ñibbisi Senegaal, sàkkuji liggéey ci ASECNA, Yàlla def ñu jël ma. Cib xayma, liggéey naa fa lu war a tollu ci 25i at. Bi ma fay liggéey, nag, jaar naa ci réew yu bari, muy Senegaal, Niseer, Komoor… Xeetu liggéey wu nekk def naa ko ci réew yooyu. Ndaxte, looy gën di dem, sa xam-xam ak sab xarañte ci wàllu xarala day yokku, ñu lay gën a soxla. Noonu, liggéey naa OACI (Organisation de l’aviation civile internationale), muy ndajem réewi àddina si ñeel naawaan wi (aviation civile). Maa nekkoon seen aji-wóorliku (auditeur), doon saytu kaaraange roppëlaan yi ci réewi Afrig yeek yu Tugal yi (Ërób). Rax-ci-dolli, amoon naa ay ndomboy-tànk ci ASECNA mi nga xam ne, 18i réew ñoo ko séq. Réew mu ne, am nañ fab bànqaas bu leen fa toogal, di fa saytu lépp lu aju ci jaww ji, muy kaaraangeg roppëlaan yeek yooni jaww ji (fi roppëlaan yiy jaar), metewoo bi, naaweef bi, wërngëlug-caytu yi (tours de contrôle), añs. Bànqaas bu nekk day am njiit ak kippu yi muy liggéeyandool. Man nag, jot naa jiite bànqaas bu Senegaal.
– PAJ : Lan moo la tax a dugg ci pólitig ?
– CAS : Ku juddoo ci sunu réew yi, xam jafe-jafe yi askan wiy jànkonteel saa su ne, waroo bank say loxo, toog di seetaan. Nde, lépp a fi jamp. Soxla yaa ngi ne gàññ : am na ñu mënta jot ci ndox mu sell mi, njàng mi doxul, tukki jafe na lool, ay dëkk ak i gox yu baree bari amuñu laf (énergie) ak mbëj… Fànn boo laal, soxla yaa ngi fa bari ba jéggi dayo, askan wi lottal la ko ba nga ne lii lum doon. Bu loolu amee, toog di seetaan warul kenn. Ku ci ne am na taxawaay boo war a am. Looloo waral, ba nuy ndaw di jàng, bokkoon nan ci làngu pólitig Ànd jëf. Kon, man, Ànd jëf laa dooree sama jaar-jaaru pólitig. Waaye, dama dem ba ci biir ma jóge fa ngir ñaari sabab. Bi ci jiitu mooy ne, danoo dem ba bokkatunu gis-gis ñeel yoon win waroon a jaar ba yor réew mi ak anam bin ko war a yoree bu nu ko Yàlla dénkoon. Rax-ci-dolli, gisuma woon ci njiiti Ànd jëf yi baax-baax yi kilifay réew war a làmboo. Sabab bi ci topp mooy ne, bokkunu woon xalaatin. Dafa di, sama gis-gis ci nees war a yoreem réew dafa safaanoo woon ak yoon wiñ xàlloon, ñoom. Seen gisin daal moo doyadi woon ci samay bët, teeyoon sama xel. Looloo indi woon réeroo sunu biir, ma teggi sama tànk, nekk ci sama liggéey, ca ASECNA. Waaye, taxuma woon a bàyyi pólitig.
Ndax, jàpp naa ne, booy liggéey ci béréb bu mel ni ASECNA, di def sa kem-kàttan ngir jariñ sa réew, yaa ngiy pólitig. Ma nekk fa nag, di liggéey, di liggéey ba atum 2007, daldi tàmbalee am nag ay jafe-jafeek nguurug Ablaay Wàdd ga woon.
– PAJ : Lan moo la jotale woon ak nguurug Ablaay Wàdd ga woon?
– CAS Ñoom, dañ bëggoon a tas ASECNA, saax-saaxe ko, def ko seen moomeelu bopp, paacoo ko. Ndege, dañ foogoon ne ASECNA mu ngeek àddinaak li ci biir. Moo leen ko taxoon a singali, ñu fay xemmem koppar ak yeneen ak yeneen. Te, loolu ñu doon xemmem sax, amu fa woon.
Li xamb taal bi, nag, mooy suuf ak taaxi ASECNA yi nekkoon Fann Résidence, Point E, ci ayeropoor yeek feneen ak feneen… Jamono jooju, ci lañ toŋ-toŋe suufus Foire bi, estadd Léwópool Sedaar Seŋoor ak lépp li wër ayeropoor bi ak Corniche bi. Ñu ni déet-a-waay, ñu bëgg cee teg moomeelu ASECNA. Ndaxte, biir ayeropoor bi rekk a desoon, ñu bëggoon koo daggat-daggate, séddoo ko. Dafa di, bees seetloo, 2007 ba nëgëni-sii, daggat-daggatees na ayeropoor bi, def koy kërale (parcelles) yu 30i ektaar, séddale leen. Bii ñu jox ko kii, bee ñu jox ko kee. May wax ñuy taafantoo, jamono jooju, koomalug (financement) Monument de la Renaissance ! Fim ne nii, yàq nañ ayeropoor bi ba mu yàqu yaxeet. Ndeysaan, benn ayeropoor boobu rekk a nekkoon ci péey bi, yaatu woon lool. Ak naal buñ mënoon a am, waruñu woon wàññi astemaak daggat-daggate ayeropoor bi. Moom kay, dañ waroon a yokk ngir dooleel réew mi ci wàllu tukki. Nde, képp ku jàng xam-xamub kaaraangeg roppëlaan ak kaaraangeg way-tukki yi, xam nga ne jamono jii, loolu dafa nasax bu baax. Ñi waroon a sàmm ayeropoor bi nag, ñoo ko yàq, muy nguurug Ablaay Wàdd te looloo ma boole woon ak ñoom, ci gàttal.
– PAJ : Dara fekku la ci diir mbagg boobu nga leen doon diir mbagg?
– CAS : Biñ bëggee tas ASECNA, ci nowàmbar 2007, ànduma ci woon. Dama bañoon, di ko xeex, dogu woon ci xeex bi. Bi loolu amee, sama taxawaay ñeel mbir mi metti leen, ñu tàmbali maa fexeel. Ci lañ waxee ne nañ ma jële ci boppu bànqaasu ASECNA bu Senegaal. Te, sax, nammoon nañoo jéggi yoon, def may yëf yu ñaaw. Bi ko waa ASECNA yëgee lañ ma rawale, yóbbu ma Komoor, ma nekk fab diir. Noonu la ma Yàlla muccalee ci seen i pexey saay-saay.
– PAJ : Nan nga xamanteek Njiitu réew mi, Maki Sàll?
– CAS : Maa ngi lay gërëm bu baax ci laaj bu am solo bii nga ma laaj. Ndaxte, dinaa ci mën a leeral lu bari. Ca jamonoy Ablaay Wàdd la woon. Ndax, bi may xamante ak Maki Sàll, booba, moo nekkoon Njiitu jawriñ yi, man, ma nekkoon njiitalu bànqaasu ASECNA fii ci Senegaal. Sama ñaari xarit yu nekkoon ASECNA, ñoo taxoon. Kenn ki, Moor Ngom, da doon yëngu ci pólitig. Keneen ki moom, Mustafaa Jeŋ, xaritu Maki Sàll rekk la woon, màggandook moom. Ñooñoo ma taxoon a miin Maki Sàll, ñoo gënoon a tax ma ñeme ko. Léeg-léeg, daan nan daje, toog lu yàgg di waxtaane ay ponk yu yaatu ñeel naawaan wi. Léeg-léeg, nguur gi da daan soxlay leeral wallay xalaati ASECNA ci wàll woowu. Ginnaaw gi, Maki Sàll jóge ci boppu nguur gi, doon njiitalu Péncum réew mi. Nga may ma, ma leeral fii ne, du nguur gi Maki Sàll doon jiite laa amaloon coow ci jamonoy Ablaay Wàdd. Nguur gi wuutu gosam gee bëggoon a tas ASECNA, ma jàppante woon ceek ñoom. Te, loolu sax, daan nan ko waxtaane man ak moom léeg-léeg. Ba ma fay nekk, ci tukki yi Ablaay Wàdd daan tukki lan daan daje, walla ci yeneeni anam. Bi ma newee Komoor itam, nu ngi doon wéy di déggante. Boo fàttalikoo sax, dinga gis ne, jamono jooju, gaa ñi sonaloon nañ ko lool, moom Maki Sàll. Daanaka, ci diggante weeri nowàmbar ak desàmbar ci atum 2008, yéenekaay boo ubbiwaan, ñuŋ ko ci doon ŋàññ, di ko sikkal ak a yàq deram, te booba moo nekkoon Njiitalu Péncum réew mi. Ci laa xamee ni kii, yàgg yàgg dinañ ko sàkkal pexe. Booba, jàppoon naa ne, man ci sama wàllu bopp, jotoon na ma sóobu ci pólitig bi. Nde, Ablaay Wàdd ak i ñoñam nekkewuñ fi woon lu dul saax-saaxe réew mi, di def lu leen neex. Nu dénk leen sunu réew, jox leen sunu baat ak sañ-sañ yi ci aju yépp, ñu wëlbatiku def kob yar, di ko mbugalee doomi-réew mi, di jaay nit ñi doole. Loolu metti woon ma lool, sax. Nu ne nag lii dafa war a dakk. Nu fas yéenee def ni ñoom, ngembu, dugg ci géewu pólitig bi, sàkku nguur gi ngir safaara jafe-jafey askan wi. Lin ko dugge woon mooy aar ak suqali Senegaal. Ci kow loolu, maak Maki Sàll nuy waxtaan, di ci weccoo xalaat ba ni nuy taxawale APR.
– PAJ : Kon yow ci ñi sos APR nga bokk…
– CAS : Waaw, man, bokk naa ci kàngam yi sos APR. Weeru desàmbar atum 2008 lan ko taxawal. Nu ne ci biir, di liggéey, def ci sunu doole, sunu xam-xam, sunu lépp… Njëlbeenug aniwerseeru APR, ci weeru desàmbar 2009, nun kàngami APR yee ko xumbaloon ak ñi nekkoon ci njiiteefu làng gépp. Amoon yeneen i gan yu ko teewe woon, ñu ci mel ni Làndiŋ Sawane, Sàmba Juulde Caam, Màgget Caam, añs. Noonu lan taxawale APR, nekk ci ba 2012. Yàlla dogal, Saa-Senegaal yi dénk nu réew mi, amoon ci nun yaakaar ju réy, nag. Nde, APR, daanaka yaakaar a doon ñaareelu turam. Nguur gin taxawaloon dafa ëmboon ay làngi pólitig yu bari, ñépp bokkoon ci lees duppe woon  les Assises nationales , xaatimoon déggoo yi ci rote woon. Nu àndandoo woon ci ndaje mu yaatu, tudde ko Bennoo Bokk Yaakaar. Jamono jooju, dan amoon yaakaar ju réy ngir yéeney defar réew min amoon, soppi doxalinu réew mi. Ndaxte, ku ci nekk dafa tegoon boor ay mbiri boppam, daldi ràngu ci tëralin ak ndigal yi tukkee woon ci Assises nationales yooyu, fasoon yéene leen jëmmal. Looloo ma taxoon a ànd ak Maki Sàll, yaakaar ak rafet njort. Ngir fàttali rekk, fii ci Ndakaaru lan taxawal jamono jooju Convergence des cadres républicains, man mii ma njëkk koo jiite. Te, ba ni may bàyyee APR, maa nekkoon ci bopp bi…
Bi ñu nee Senegaal moom na boppam tamit, loolu ciy wax rekk la yem ; ndax Seŋoor àndul woon ci réew mi génn ci nooteel ci saa si. Li mu bëggoon mooy ñu ciy dem ndànk ndànk ci diirub 20i at. Ba tax na bi mu jiitee réew mi mu saxoon di sàkku ndimbalul Farãs.
Ci atum 1962, Seŋoor gaawtu taqal àndandoom bu yàgg bii di Mamadu Ja mi jiite woon jëwriñ yi, jiiñ ko ne da doon fexee daaneel nguuram. Loolu jur ñu teg Mamadu Ja loxo, tëj ko lu ëpp 10i ati kaso. Ci atum 1968, ci seleŋlu gu daj réew mép, liggéeykat yi bank seen loxo, alkaati yi dal ci seen kaw ci ndimbalul Farãs. Diggante Seŋoor ak Farãs gën a rattax ci atum 1971, ci ngan gu njiitu Farãs, Georges Pompidou, di xaritam teg ci bokkoon ak moom fa ñu jànge, doon amal ci Senegaal. Lu mat at Ndakaaru nekk di waajal ngan gu gàtt googu yamoon ci benn bés doŋŋ. Fi gan geek ñi mu àndal waroon a jaar yépp, kilifa yi defaraat yoon yi, yeesalaat taax yi ndax bëgg a làq lépp luy màndargaal ag ñàkk ci gëbla gi.
Ndaw ñu bari jàpp nag ne lu ëpp tuuru, dalal gi ñu dalal njiitu réewum Farãs ab cokkaas bu leer la. Ay ayu-bés lu jiitu loolu, gàngoor guy roy kurélu Black Panthers gu Amerig, ak geneen gu tudd Tupamaros ca réewum Uruguay, ànd taal Këru Mbatiit gu Farãs ci Ndakaaru. Bi ñuy amal ngan gi, xale yi jéem a dal ci woto njiitu réewum Farãs li, waaye ñu teg ñenn ci ñoom loxo. Ñaari rakki Omar Bolondeŋ Jóob bokkoon ca. Moom tamit boobu  xeexin la gëmoon, muy dóor mu daanu, waaye bokkul woon ci cong googu. Fekk na ay weer lu jiitu loolu mu dellu woon Farãs ginnaaw bi ñu teggee dogal bi ko fa dàqe woon. Ci yëngu-yëngu yooyu ci la Bolondeŋ ànd ak ñenn ciy xaritam ne dañuy dem jàngi nu ñuy xeexeek ay ngànnaay. Noonu ñu dugg ci saxaar gii di l’Orient-Express, wër Tugal gi yépp, mujjee ci dalub ay saa-Siri fekk fa ay fippuy Palestin ak Eritere. Seen pexe moo doon teg loxo kilifag réewum Farãs gu mag, weccee ko ak seen mbokki-mbaar yi ñu tëjoon kaso. Bi ñu fa defee ñaari weer la Bolondeŋ Jóob ak ay àndandoom jóge ci tàkk gi dellu taax. Amoon nag yaakaar ci ndimbal Black Panthers yi ubbi woon ab dal ca Alse, gëblag réewum Alseri. Waaye ñu mujjee soppi doxalin. Ginnaaw bi ñu defee diir bu gàtt ci Konaakiri ñu jóg wutali Bamako ga ñenn ci mbokki Bolondeŋ yi dëkkoon. Foofa ñu lootaabewuwa maanaam ñu defaruwaat.
Waaye terewul alkaati yi teg loxo gàngoor gépp ci jeexitalu weeru nowàmbar ci atum 1971, fan yu néew bi Seŋoor di waaj a amal nganam gu njëkk ca réew ma ginnaaw tasug Lëkktoo gu Mali ci atum 1960. Raji Mali yi Ceekoro Bagayoko jiit woon ñoo leen toppoo, raju leen ay weer. Ñu fekk ci gafag Bolondeŋ bataaxal bu tënk pexe yi mbokki-mbaaram yi war a rëccee ci kaso ba ñu leen tëj. Bi ñu ko jébbalee Senegaal, ñu tëj ko ràpp ñetti ati kaso. Bés yi ñu def ci kaso Gore bi yépp, diir bu néew lool lañu leen doon may ñu génn ca fa ñu leen tëj. Ngir moytu jokkalante ci diggante ñoom ñi ñu fa tëye, ñaari yoon rekk lañu doon gis jant bi, suba si 30i simili, ngoon gi 30i simili. Xàmmeetuñu guddeek bëccëg, guddi yàgg lool, booleek ñu leen di metital.
Xibaar bi daanu bésu 11i fan weeru Me ci atum 1973 : Omar Bolondeŋ Jóob saay na. Mu amoon 26i at. Xibaar bi ne tasar. Ndaw ñu bari génn ci mbedd yi di bind ci turux yi ci gëbla gi Seŋoor bóomkat : Ñu ngi ray seen doom yi, yeewuleen ; Bolondeŋ kenn du ko fàtte. Ci saa si, nguur gi dafa nëbb pekke wi. Waaye àttekat-luññutukat bi lànk ndigal li bawoo ci nguur gi, daldi teg loxo ñaar ñu ñu jàpp ne seen loxo taq na ci mbir mi. Daa gisoon ci këyit yi ñu jëlee ci kaso bi ñu bind ne ayu-bés laata ñuy siiwaal ne dafa xaru, Bolondeŋ dafa xëmoon waaye ñi yore kaso bi yëgaluñ ko woon sax seen yaram.
Waaye keroog ba muy waaj a teg loxo keneen ki mu njortoon ne moo ci taq, ci la ko fa kilifa yi jëlee, teg fa beneen àttekat mu dakkal luññutu gi ndax ne du céram. At mu jot, 11i fan ci weeru Me wu nekk ay takk-der ñoo doon wër bàmmeelu Bolondeŋ ngir bañ nit ñi ñëw di ko màggal.
Ay 10iy at a ngii boobu ba tay Omar Bolondeŋ Jóob wéy doon royukaay ci ay way-aamu ak i m-pasin. Ay kaajar, ay péeñ ak ay filmo wéy di dellusiwaat ci mbooram. Muy mboor muy indi sunu xel ci doxalinu nguuru Senegaal gu tay. Nooteel gi nguur gii di doxal day wone rekk ni jaay doole démb la woon tay soog a ñëw. At yu mujj yii, nguur gi xañ na saa-réew yi sañ-sañu lootaabe ay feeñu, ba noppi wéy di sàcc alalu askan wi, di jaay doole. Fileek wàccoo wuñu ak li ñu warlook askan wi, waxu kese la ngir xëcc koppar alkati bitim-réew yi. Li woon démb du wonni. Boo dee ab bañkat tay ci Senegaal, mënoo mucc ci ñu lay xoqtal, di la teg loxo, di la tëj kaso ci lu teguwul fenn. Gii Maris Saañaa ak ñeneen ñu bari xam nañu ci dara. Boo xoolee loolu xam ne nguur gii du mooy ubbiwaat àtteb Omar Bolondeŋ Jóob. Waaye ni ko ay mbokkam di baamtoo rekk : Lu guddi gi yàgg-yàgg, jant dina mës a fenk.
Foloriyaŋ Bobeŋ ab gëstukat la ci mboorum Afrig. Ay gëstoom jëm ci xeexu askan yi ngir am péexte ginnaaw nooteel gi, rawati na ci Senegaal jamonoy nguurug Seŋoor. Mbind mii nag njañse la rekk bu ñu tënk ñeel sémbu téere ci jaar-jaaru Omar Bolondeŋ bu ñu nekk di ci liggéey. Li nu ko yombalal mooy ndimbal lu kenn mënul a natt bawoo ci ay mbokk, ay xarit, ak ay xamey Omar Bolondeŋ Jóob, ak ay way-aamu ak ay gëstukat. Ngërëm lu amul àpp ñeel na : Jàllo Jóob, Seex Amala Jóob, Àliyun Sàll Palomaa, Usmaan Bolondeŋ Jóob, Paap Konaare Ñaŋ Ñàngus, Aalimana Bàccili, Saŋ-Kolod Làmbeer, Omar Bolondeŋ Mnd, Mareem Bolondeŋ Jóob, Xaali Mustafaa Lëy, Rolaŋ Koleŋ, Àntuwaan Lëfeebur, Silbeer Wódey, Bertaraŋ Gale, Misel Sànkarani-Furnel, Màrk-weesaa Ówlet, Patirig Talbóo, Mari-Ãselig Sawane, Asiis SalmoN Faal, Ndongo Sàmba Silla, Kariim Njaay, Pàppa Àliyun Jeŋ, Ndey Faatu Kan, Kibili Demba Sisoxo, Baara Joxaane, Bàrka Ba, Majaw Njaay, Xumma Géy, Alasaan Jóob, Ug Seglaa, Faatima Jàllo Ba, Xalil Jàllo, Weesaŋ Meesen, Paskaal Biyànkini, Farãsuwaa Bulum, Màrteŋ Muur, Omar Géy, Kiristel Lami, Léwo Selig, Dawid Morton, Tiristaŋ Bobeŋ
Foloryaŋ Bobeŋ ci tekkig Daawuda Géy
Mbir mi doy na waar. Kenn xamul lii lu mu doon. Nekk cim réew, dund fa lu ëpp fanweeri at, te ba tey may bind baat yi, doxandéem la ñu la fi jàppe.
Am fi liggéey bu baax, di faj samay soxla ak a dimbali samay mbokk ; bokk ci ñiy yëkkati koom-koomu réew mi. Ci  gàttal, man nanoo wax ne Baay Njaay xaw naa tekki ci réew mi te amal na njariñ dëkk bi.
Bariwuma fi ay xarit waaye am naa fiy xameel yu rafet jikko yoo mën a jëflanteel ci wàllu àddina ak diine.
Bi may ñów Itali amaguma fukki at ak juróom-ñatt. May xale bu góor, tollu ci sama diggu ndaw. Ma ànd ak kàttan, wóolu sama bopp, yaakaar ne lu sama loxo yóotu jot ko.
Dëkk bu ñuy wax Duwinoo, fa laa ame bàkkaloryaa soog a dem Triyeste. Fa laa defe  sama lisãs. Yàlla dimbali ma ma jàll eksame doktoraa ca iniwérsite bu Siyeena. Kon dëkk bii ame naa fi ay lijaasa yu raññeeku ci daara yi gën a kawe.  Lu nit di itewoo ci njàng, Yàlla may na ma ko fi.
Ba ma noppee ci loolu laa taxawal am mbootaay ngir siggil jëmmu Afrig fii ci Itali, bokk tamit ci mbootaay yiy xeex ngir sunu aada ak sunuy làkk am seen gëdd.
Dara yombul ndax Wolof Njaay nee na Ndar xëyul sotti. Masumaa jàng sama kàllaama, Wolof, bay am fitu taxaw ne damay dundal li ma nàmp. Waaye yaakaar naa ne li amoon solo mooy tàmbalee xam sa bopp ak geestu fi nga jóge walla fa nga cosaanoo.
Ndànk-ndànk may jege ab bindkatu wolof ak di jàng abajaday làkk wi. Ma dem bay tàmbalee firi baatu waa réew mi ci Wolof. Mbir mi dugg ma, saf xorom, indil ma yokkute yu am solo ci samay xalaat, sama gis-gisu àddina, ak samay xameel.
Lu neex du doy, te kenn du ko dog ba beneen yoon. Nit koo gis am na ku ko xàllal yoon mu jaar fa. Ca njëlbeen ga, jànkoonte woon naa ak ay jafe-jafe yu bare ci njàngum wolof. Ci yëngu-yëngu bu am solo la dajeek boroom xam-xam bu siiw, ñu raññee ko lool ci mbindum kàllaamay Kocc ak tekki ay làkk yu wute ci Wolof.
Waaye kooku damay leb turam ba beneen…
Doolee mën dëgg, waaye dëgg mooy mujj.
Li tax bindkat bi taamu kàddug Guddig Mbooyo, daldi koy tudde téereem bi, dug tandle. Bul jaawale. Mbooyo, tur la, turub aji-jëmmal boo xam ne bii, jëfam dàkkontewul ak mbóoyo mi nga xaw a jaawale ak turam bile. Waaw.
Diggante Tiijaan, Jéen, Góora, Maye ak Mbooyo ci boppam, ngelawal jàmm lu féex a ci daan daw, rattaxal diggante yi, yaatal xol yi te féexaloon jëflante yi. Bi Mbooyo sàccee takkaayi Maye mi ko jàppe woon doomu-ndeyam, ngelaw loolu dafa mujj a nekkaat ngelawal tàngaay lu rax suuf, daldi ñagasal diggante yi, gàkkal leen, lëndëmal gis-gis yi, xatal dund bi biir Quartier Latin.
Mbooyoo def tojaangeem ba noppi, wor Maye, dellu tuumaal Tiijaan, jëkkër ji. Tiijaan moomu, moo nuy nettali ni mbir deme ci biir téere bi. Wolof ne, teey, ci ndox lees koy séentu ; waaye ci nit la gënee. Tiijaan, ku teey la. Bi càcc gi amee, ñu daldi koy tuumaal, yàq ci deram, teewul dafa ànd ak sagoom, sumb ab lànket ngir leeral mbir mi, setal deram.
Teey ak sago, war na ku ne bu mbir teewee, muy bànneex walla safaan .
Mbir mi yombul woon. Ndaxte, ndëgg-sërëx bu ne tegal nañ ko Tiijaan ngir gëstoom bi bañ a àgg. Jaay nañ ko sax doole, xaw koo xoqtal ngir mu dakkal lànketam bi. Nde, ndeyu Mbooyo, boroom alal la, dib kilifa ci réew mi, mën a yóotu lu loxol baadoola dul laal. Xam nga fi ma jëm, du ?
Ger. Mooy baat bi. Fu yoon jàddee, ger a ko fàbbi. Céy ger ! Réew mum ne saraax, dara du fa baax. Xàjj-ak-seen dina fa am, boddekonte am, jalgati ya bare, àqi nit ña, ñu teg leen fale. Bu ko defee, koom-koom ga saay, reéw ma daay. Waaye, bu gor bañee dëggi bañ, ger du fa naane ñeex bay yàq seen bànneex. Tiijaan, ci bañkat yooyu la bokk. Jëleesoon na fen jiital ko ci kow dëgg gim àndal ngir rekk làq Mbooyo ci sababu ger. Takk-der yi kootoog yaayu Mbooyo mi leen neexal, bëgg a tiiñal Tiijaan ciy fen ndax rekk xaalis. Tiijaan fippu, lal i pexeem, fexe ba feeñal dëgg gi, biral ko ci kanami ña ko sikkaloon ñépp, setal deram.
Fen mën na xéy, dëgg gontu. Waaye, yàgg-yàgg, dëgg dina ko dab, suul ko. Nga ciy jàngee ni doomu-aadama warul wax lu ko wóorul, teg ci dafa war a màndu ci loo xam ne yoonam nekku ci.
Yemul foofu de, ndax Lamin Mbaay moo ngiy joxe ay tegtal ci nu jigéen di taxawe biir néegu séyam. Muy taxawaay bu am solo ci weg ak yiir boroom-këram, jàppale ko, nekk xaritam, raxaale ci tamit joŋe ju mat sëkk. Jigéen dafay neex dereet, woyof, dégg ndigalu jëkkëram,  fexe ba dara du ko naqari… Togg lu neex, xeeñ lu neex, wax ju neex, cuuraay yu neex . Bépp jigéen bu wéyee ci yile ndigal, dina tax ba loo joxoñ sa jëkkër dagg. Bu loolu weesoo, nag, jigéen ñi war nañoo juboo ci seen biir, di jàppalante. Njëkke yeek goro yi tamit yaataal soxna siy séy ci biir kër gi, moom it soxna si mu góorgóorlu te gën a muñ, jàppe goro yi ni ay way-juram. Mu xam ni séy ndoorteel rekk la am, li ci des lépp muñ la, bañ a lëñbët, bañ a dëkke sëngéem, su ko defee jàmm ne ñoyy.
…fexe mooytu ger…
Nu gis ne, kon, li gën a yitteel Lamin Mbaay, bokk na ci yee askan wi ci jikko yu ñaaw yu nit ñi jikkowoo te ñu war koo mën a xeex. Kor, jàmbu, ger, fen, naaféq, ñàkk a màndu, añs., benn baaxu ci cim réew, rawatina ger. Ger, nag, dafa barey melokaan :
Ger mën naa bañ a nekk xaalis bu ñu la jox, mën naa nekk xoqtal, mbaa dig la ci wàllu àdduna mbaa lu deme noonu ; ba ci liggéey sax .
Ger a tax njublang gi bari ci àddina si, koom bi deme boor, ñi yor alal di gën a barile, néew-ji-doole yi di wéy di ñàkk. Lu neex waay def, te dara du ko ci fekk. Ger dina sàgganloo ndaw ñi ba di leen tàmmal lu yomb.
War nga fexe moytu ger, ndax wolof nee na :  Ku ñu ger doo wax dëgg , te réew, am na tawat yoo xam ne, képp kuy dund ca réew ma war na taxaw temm ci xeex ko, muy ger…. Ger moomu dafa law, ba laal xol yi ak xel yi… .
Tiijaan, nag, gor piir la. Te gor, du fayantoo…
Rafet kanam daal, rafet jikkoo ko gën
Li Lamin Mbaay di ŋàññ sikki doomi-aadama yépp ci biir téere bi, moo ngi sargal it boroom jikko yu rafet yi. Ndax nit ñee yemul. Ñii dañuy mat, di doxe ak xel ;  ña ca des matadi, di deme ak xol. Tiijaan miy nettali téere bi, Yàlla may na ko xel moomu, moo tax bi dëgg gi feeñee, deram set, dafa bës xolam, muñ dem jàppale kii di Jéen, jëkkëru Mbooyo. Jubluwaayam lenn rekk la woon : saxal teraanga jeek kersa gi dox seen diggante ak tamit suturaal Mbooyo miy xaritu Maye. Kóllëre gi mu sàmm, daf koo gën a siggil ciy nawleem. Moo tax, rafet kanam daal, rafet jikkoo ko gën. Nde, lépp loo gis, ci nettali lay mujje. Waaye, nag, bu peccum liir neexee, ndey jaa téye ca mbagg ya.
Jikko yu rafet yi bindkat bi fésal ci téere bi, jaarale leen ciy way-jëmmal yi, dafa fekk xalima baa jëkk a rafet, loxo bi koy rëdd set wecc. Kon, Lamin Mbaay, gàcce- ngaalaama !
Li duuf ci nag wépp, nag, xajul ci cin li te lu neex du doy. Fii lañ koy yamale. Ku bëgg a mos neexaayu xalima Lamin Mbaay, gaawtul wuti Guddig Mbooyo (ca EJO-Editions), di ko jàng ci guddig mbóoyo giy màndargaal sunu jamono ji, ngir féexal sam xel, yaatal sab xol.
Njiiti Bayern Munich yi mujje woon nañ déggook yu Liverpool FC yi ñeel ëllëgu Saajo Maane. Doomu Senegaal ji di jóge Liverpool bim fa jotee def 6i at (Suweŋ  2016 ba Suweŋ 2022), amal fa 267i joŋante, dugal ca 120i bii. Talaatay tey ji la Bayern di ko dalal ngir mu amal caytu-yaram ginnaaw bi mu fa teewee ngir xaatim déggoo yi.
Tey la bés bi ñu jagleel misig. Ñu di ko màggal fii ci biir réew mi. Xumbal yi nar jolli ci gox yu bari, ci biir réew mi.
Ci dibéer jii weesu, 18eelu fan ci Suweŋ 22, la Yuusu Nduur doon amal xew-xew bi mu tàmm a amal at mu nekk ca Bérsi. Moom, bokk na ci woykat yi ñu gën a ràññee Senegaal ak Afrig. At mu ne day tëgg fee ca Bérsi. Mu nekk xew-xewu misig mbalax bu mag biy dajale mbooloo mu bari.
Kaay làggi ci saaw làmmiñ
Te bañ di aw làkk
Bu fi ne jaas bu fi xand
Di aw làmmiñ ci say doom
Te bañ di aw làkk
Bu fi ne jaas bu fi xand
Lii de daa niru lool
Nga ne xiféet xippi say gët
Te su nu jéppee muy gàcce
Su nu móoloo muy toroxte
Seex Aliyu Ndaw, Ndakaaru/Oktoobar 2021
Ci àllarba tey jii, 11eelu fan ci weeru Mee 2022 la Senegaal di fàttaliku faatug Omar Bolondeŋ Jóob 49i at ci ginnaaw. Kon li ko tee mat xarnu bariwul. Ngir sargal jàmbaar jooju bëggoon réewam ba mu jaral ko bakkanam, Lu defu waxu tekkilu na ci kàllaamay Kocc ab yaxal bu am solo bu ko Foloryaŋ Bobeŋ jagleeloon ciy jamono, tudde ko Dellusiwaat ci jaar-jaaru Bolondeŋ Jóob ci jamono ju ñuy wut a jàllarbi li fi nekkoon ci Senegaal. Ci àngale lan jëkk a bind bile yaxal, siiwaloon ko ci Review of African Political Economy.
Daawuda Géy mi nu ko tekkil nag, bañkat la moom tamit. Ngërëm ñeel na ko…
Fukkeelu fan ci weeru Mee 1973, la kilifay Senegaal yi yëgle faatug Omar Bolondeŋ Jóob, mu doonoon ndaw, doonoon ab bañkat ak ab ma-pasin*, amoon 26i at, ñu téye woon ko ca kaso ba ca Gore. Daanaka am na xaaju xarnu boobu ba tay. Li Nguur gi wax ne dafa xaru, ñu bari weddi nañ ko, jàpp ne ñoom ci seen bopp ñoo ko bóom.
Ci atum 2013, mbokki Omar Bolondeŋ Jóob dañu ko doon màggal, 40i at ginnaaw bi mu faatoo ca Gore. Ci diirub ay xarnu, dun bi Tubaab yi daan yóbbu lim bu kenn mënul a takk ci ay saa-Afrig ca Amerig def leen fa ay jaam. Ci biir googu màggal, mbokki Omar yi génne woon ab nataalam ca biir kasoom ba woon, te doon léegi ab bulub aajarukaayu, barab bu mboore bi gën a mag ci Senegaal. Ñu ngi jël boobu nataal ci atum 1970. Booba Omar njàngaan la woon ngir doon ab jàngalekatu xeltu, ñu ko doon doog a dàqe Farãs mu delsi Senegaal. Mu bokkoon, niki yeneen moroomam yu bari ca jooja jamono, ci yëngu-yëngu yi amoon ci Mee 68. Ñu teg ci ay at, ñu bóom jàllarbikat bi ci biir toolu-xare.
Bi mu génnee àdduna ci kaso ba mu nekkoon, ginnaaw bi ñu ko àtte mu war a tëdd ñatti ati kaso ndax dafa laal kaaraangeg réew mi , kilifay Senegaal wax ne dafa xaru. Waaye ñu bari jàppoon ne dañu koo bóom. Booba ba tay ay mbokkam tàyyiwuñu di sàkku yoon def liggéeyam ci mbir mi, teg ci ay bañkat ak ay ma-pasin jël xeex bi ngir kenn bañ koo fàtte.
Faatug Omar Bolondeŋ doonul xew-xew bu am nii rekk ci sunu mboor, bu kenn xamul lu ko jur. Déedéet, benn la rekk ci ay xeeti metital yu nguurug Senegaal yàgg a def. Tàmmuñoo gis ñuy wax lu bari ci kuréel yi taxawoon di jàmmaarloo ak nguurug Seŋoor, walla sax di leen jox seen gëdd ndax ki fi jëkk a doon njiitu réew (atum 1960 ba 1981) fexe woon na ba ñépp jàpp ne réew mi royukaay la ci demokaraasi. Nettali yi ñu saxal ci génnug réewi Afrig yi ci nooteel dañuy tënk yoonu tinkiku gi ci nooteelug tugal ci juddug Càmm yuy soog a moom seen bopp. Te doxandéem yu wéy di dugal seen loxo ci réew yooyu ngir seen njariñu bopp, te njiiti réew yooyu jàppale leen ci, loolu lu ñépp tegoon seen bët la ci atiy 1960 yi.
Ginnaaw bi ñu moomee seen bopp ci waxin rekk, jaaykati doole yi ci ndimbalul réew yi ñu nootoon, dañoo sasoo dëgëral seen nguur, jaare ko ci faagaagal lépp lu jóg di woote ag tinkiku ci nooteel ak ci nosteg koppartu. Gaa, Senegaal dundul ay jafe-jafe ci wàllu politig ni mu amee ci réew yi ko wër, waaye fi ñu àggale woon mbaaxug kii boole woon di taalifkat di njiitu réew muy Lewopol Sedaar Seŋoor muuroon na sunuy gët ci ay doxalinam ci politig. Ci jamonoy Union Progressiste Sénégalaise (UPS), doonoon benn kuréelu politigu cundum mu jiite ko, kilifa yi daan nañu noot, di xorñoññal di teg loxo, di tëj, di metital ba di ray bañkat yi. Omar Bolondeŋ Jóob bokkoon ca ñooña.
Bolondeŋ Jóob a ngi gane àdduna ci Niseer ci atum 1946. Baayam doonoon ab fajkat, ñu jële woon ko Ndakaaru mi doonoon jooja jamono gëblag Afrique Occidentale Francaise (AOF), yóbbu ko Dooso, gox bu ndaw bu nekk ca Ñaame. Doonte sax ay xalaatam ci politig jëmmalu leen woon mu jëm ci xeex nooteel gi, Tubaab yi xawoon nañ njort ne dafa bañoon Farãs. Li gën a yokk loolu mooy li mu jàppaloon tànk kuréel gi dajale liggéeykati àdduna bépp. Tiitaange gi mu amoon ci ni yëngu-yëngu yi jëm ci bañ nooteel di gën a am doole ginnaaw bi ñu jógee ci ñaareelu xareb àdduna bi yépp, moo waraloon Farãs doon bàyyi xel bu baax ñi mu tudde woon ñi noonoo Farãs.
Ndakaaru la Bolondeŋ màgge. Bi mu amee 14i at la dëkki Farãs, baayam di fa wéyal am njàngam ci wàllu paj. Daanaka ati 1960 yépp Bolondeŋ mu ngi fa woon. Foofa ca Pari, mu doon fa wéyal moom tamit am njàngam ci wàllu mbind ak di xóotal xam-xamam ci xeltukati Tugal yu mag yi, mel ne Aristod ak Kànt, ba ci Éegal ak Ruso. Bi muy dugg Lekool Normaal Supeeryëer yemoo ak mu tàmbalee teew ca jotaayi ñiy xeex ba sax di wàlli ca béj ya ca féete càmmooñ doon amal. Jamono la ju kuréel yi doon xeex koppartu gi, doon roy it ci jàllarbi ci wàllu mbatiit ca Siin ba noppi di ŋàññ xareb Amerig ba duggoon Wiyetnaam. Ndongoy Afrig yi ca Farãs, tolloon ci limub 10i junni ci atum 1968, seen taxawaay mu ngi gënoon a jëm ci xeex ngir seen réew ak tamit ngir bennoog Afrig. Bolondeŋ moom daa tegoon benn tànk ci ñaari wàll yépp. Diir bu gàtt ginnaaw bi filmkat bii di Saŋ-Lik Godaar déggee waxi bañkatu saa-Senegaal bi, la ko tabb mu bokk ci filmam bi tudd La Chinoise ci 1967. Mbind ak xalaati Espinosaa, Maks, Fanon, yëbbee ci moom, Bolondeŋ doon saxal am njaxas ci wàllu xam-xam – boole aju-ci-tër-gi, dàq lépp luy gàllankoor ag péexte, xalaati Maawo ak Torotskii. Xalaatam ci politig mu tanqe woon ko ci yoonu gis-gis yu bari, booleek wéy di jàng àdduna bi ak i gëti boppam. Ay yëngu-yëngoom ci wàllu politig tax ñu dàqe Bolondeŋ Jóob Farãs, mu ñibbisi Senegaal ci njeextalu atum 1969.
Moom ak yeneen mbokk-mbaar yu jànge Tugal ñu bokk ci yënguy ndawi Maksist-Leninist yi te benn pàcc ma ca daggee jur Ànd Jëf. Bolondeŋ Jóob dàq lootaabewin yu siis yi, jiital jéegoy pasin yi jaare ko ci taxawal sémbub tiyaataru mbedd biy wax nit ñi li leen soxal. Muy lu ànd lool ak Tiyaataru ñi ñuy noot bu Ógusto Bowaal. Bi mu seetloo pasin mi ak li mu mën a jàppee ci jàllarbi gi, Bolondeŋ Jóob daldi bind ne : Balaa ñuy def tiyaatar ci ab gox, fàww ñu xam njëkk ña fa dëkk, jaxasoo ak ñoom, rawatina ndaw ña […]. Sunu tiyaatar bi dina dem fépp fu nit ñi di dajaloo (ja yi, sinemaa yi, estaad yi) […]. Fexe ba jox wëppa wu ne, tër gu ne, aji-jëmmal ju ne, màndargay Afrig. […] Rawatina di defar lépp lu nu mën a defaral sunu bopp […]. Ci tënk : dee waaye dunu nangoo tàbbi ci njaam.
Naples noppeegul ngir bàyyi Kalidu Kulibali mu dem. Moo ngi ci tànki yokkal ko peyooram ci àpp gu gudd donte ni këlëb yu mag yu mel ni PSG, Roma, Chelsea, rawatina Barcelone, fësal nañ seen bëgg-bëgg ci doomu Senegaal ji ak di ko dig lu ëpp li ko Naples daan fey. Lu soxal Abdulahat Jàllo, Paris mën na koo abale walla mu jaay ko Stade de Rennes mi nekk ciy tànkam ; fekk na Saajo Maane ñuy wéy di ko gën di dégg ca Bayern.
Pólitiseŋ yeey faral di def lu xew ñu daldi àddu ci tàng-tàng bi. Loolu, nag, warul a jaaxal kenn. Ndaxte, ñoom, daanaka, bu waxtu jëf jotee, ku ci taxaw di seetaan tàkk nga. Gaa, du li gën. Waaye, nag, buñ demee ba mbirum Sweet Beauté  di bëgg a gàkkal sunub demokaraasi, kenn warta noppi, ñépp a war a sotle réew mi.
Li yéeme ci mbir mi mooy ne, li muy réy ak a doy waar yépp, dafa xaw a reetaanlu. Nde, mbir mi, ay léeb lay gën a niru. Laaj biy yëngal tuñ yépp mooy : naka la Usmaan Sonko, njiitalu PASTEF di sañ a wàcce boppam, sàggan bay tëdde jigéen ju am ludul 20i at astemaak di ko siif ci béréb boo xam ne, weñ sax bu fa naawee ñu dégg ko ? Dàmpukaay boo xam ne, mu ngi cig kër gu, daanaka, 10i nit ñoo fay nekk guddeek bëccëg. Foofu, naka lañ fa mënee jaay doole as ndaw, tëdde ko fa ay yoon teg ci di ko xëbal ak ñaari gànnaay te kenn du ko yëg ? Ndax Usmaan Sonko dofe na noonu ? Ak ni kër gi tuutee te am iy fuglukaay… Du yuuxu, du jooy te du benn bërti-bërti bu fa kenn mës a dégg. Lii, bu dul ay léeb itam, caaxaan du ko weesu.
Sonko xam na xéll ne ay noonam ñoo ngi koy yëddu saa su ne, di ko jéem a fexeel. Bañ na ko ba buy tukki, du nangoo dencluy wëliisam ci suufi roppëlaan yi. Ku ni mel, naka lay siife as ndaw, ak ni darajaam tollu ci miim réew ? Waaye, fen, du bijjaaw.
Ñi nas kooto bi, bëggoon ko gasal kàmb, sóoraalewuñu woon ni boroom dàmpukaay bi du far ak ñoom. Kii, kàddu yu leer nàññ la yëkkati. Ciy waxam, ay sàmbaa-bóoy a diisoo ci pet ngir daaneel Sonko. Dara taxu leen a jaar ci Ajaa Raabi Saar lu dul ay jaar-jaar ak xelu xale mi ci moom. Ndege, Ajaa Raabi Saar, ci li ñenn ñi wax, bare na caaxaan, bëgg na fo, te ku sob a sob la. Melokaanam boobu, moo taxoon nooni Sonko yi bëgg koo jëfandikoo nib gànnaay ngir wàcce ko ci nii, mbaa ci naa.
Xaalis mënul a jënd as gor. Fa seen pexe moyee tamit mooy ba ñu yaakaaree ne mbir mu tollu nii, ci réew mu mel ni Senegaal, du senn. Waaye, ci waxtu yu néew la law ba suul yeneen yitte yépp, ñépp di ko waxtaane. Dañu sax  fàtte mbas mi xam nga ne, bés bu Yàlla sàkk muy gën a rey.
Askan wi, moom, dafa mer ba futt. Te, meram googu, kenn waralu ko ku dul Maki Sàll, njiitu réew mi, ak nguuram gi. Réewum demokaraasi, bu jaaree yoon, kàddu askan wee fa war a sut geneen kàddu gum mënti doon. Askanuw Senegaal, nag, Sonko la jox kàddoom. Loolu, sikk amu ci. Xew-xew yii doy nañ ci firnde. Kon, ak luñ mënti sos ngir daaneel Sonko, askan wi, moom, àtte na ba noppi. Warees na xam ne, léegi, ñépp a yeewu, naxe-mbaay moo fi jeex. Mu mel ne, Sonkoo ci amee ndam.
Ba sun-jonni-Yàlla-tey jii, ay ndaw yu gisoon seen bopp ci moom ñoo toppoon ci Sonko. Waaye, fii mu ne nii, nit ñaa ngi màbbe fu nekk, di ko jàppalesi. Loolu day wone ni dooleem yokkoo ci làngu pólitig gi. Bu dee dayob Sonko da doon màgg ndànk-ndànk, tuuma yii dañu yokk bayreem.
Kasu pólitig gu kii walla kee amalun solo. Waaye, demokaraasi lañu bëgg a gàkkal. Te li am sax, mooy ne, ñi ko waroon a wattu, ñoo koy doyadil. Dara desul ginnaaw. Nee nañu ndaw si dañ koo siif. Waaye, moom de, ba mu kalaamee Sonkook yoon ba tey, da ni mes, ni meles.
Waxatuñu dara ñu jël maniyu boroom-kër yóbbu cib kilinig. Loolu doyul, ñuy xoqtal ak a jéem a ger boroom dàmpukaay bi ngir mu soppi seedeem, daldi taqal Sonko.
Basiiru Gèy moom, mooy toppekat bi nga xam ne, lu ko nguur gi sant mu def. Ñu daldi woolu Sonko ci maa-tey, mel ni du dipite bu malaanum kiiraay muur. Ñu ni déet-a-waay, takk-der yi wër këram ak seeni gànnaay. Ñoom daal, ñuy jalgati yoon nimu leen neexe.
Loolu doyul, Péncum réew mi ne dafa wote ba toog, keroog bésub 11eel ci féewaryee, ngir teg Sonko ci yoon woo xam ne kenn gëmatu ko faf. Wallaay, lii daa mujj doon tiis sax.
Lu jiin Njaag a, te njiitu réew meey Njaag. Ndaxte, mooy buur di bummi. Looloo waral tamit ñetti kuréli dogal yi waroon a tëdde njaaxanaay mujje weŋŋ.
Naam, Senegaal du réewum jaay doole mi ñuy wax, waaye xoqtal beek bunduxataal bi du fi lu bees. Li fi bees, jamono jii, mooy nim fése, ñaaw, ruslu te xaw a reetaanlu. Maki Sàll xamul bët, faalewul kenn. Te, loolu, jar naa tiit bu baax. Ponk bu mujj bii laaj na taxaw-seetlu.
Am na ñenn ciy farandooy Maki Sàll ñuñ weg lool ndax dañoo mës a gëm Senegaal ak lu koy jëmale kanam. Su leen neexee ñu taamu jàppale ko : miin nanu dem ak dikk ci géewu pólitigu Senegaal. Dara nekku ci. Li neexuta dékku kay, mooy naka lay xeltukat yu màndu te am faayda ni ñoom mënee seetaan lii, ne cell. Mbaa du Njiitu-réew mi dafa yóbbu seen fit ?
Suñ doon doxal yoon, Maki Sàll dina xam ni du lu ko neex rekk mu def te dara du ko ci fekk. Ñi mu àndal waruñu ko cee seetaan benn yoon. Moom daal kenn woowu ko ci ruq, déey ko.
Mën nanoo jëli gaa ci pàrteem ay kàngam yu dul jaaroo taal ak Sonko. Waaye, dinañ am kersa ci doxalinu Maki Sàll. Tóoxidóona gu mu jóge, jàll ca ga ca des. Bërki-démboo-njaay, Karim Wàdd, démb Xalifa Sàll ak Aminata Ture ; ñépp liñ teg ci seen ndodd mooy ne dañoo  bëgg a wuutu Maki ci jal bi. Waay-waay kenn mënu koo déey ne màggal nit màggal gu jéggi dayoo jigul pólitiseŋ ci miim réew. Ni muy doxaleek Sonko du ko jig, dafa nar a xëtt xolam rekk,  balaa yàgg mu ne fi naan su ma yëgoon. Ñépp xam nañ ni lu ëpp tuuru te Sonko ciy yëkkatiku ëllëg-ak-sibir.
Xéy-na, nguur gi da doon làmbaatu ba xam fu dooley Sonko tollu. Ndax, ci xarala yu bees yi kese la am i farandoo am déet. Waaye, daj na. Ci diir bu gàtt, ñu baree fippu, génn ci mbeddiy Ndakaaru yi, Luga, Biñoona, Mbuur ak Sigicoor. Te buñ deful ndànk dina law. Rax-ci-dolli, Pastef da cee gën a yëkkatiku bitim-réew.
Li ci Maki Sàll waroon a jànge mooy ne, am na lu koy xaar bés bu bëggee amaat ñetteelu moome. Na xam ne li jig Alasaan Daramaan Watara ak Alfa Konde du ko jig.
Su gëmoon Yàlla, dina xam ni mënoo taal am réew ngir rekk bëgg a wéy di ko jiite. Diggante awril ci atum 1960 ak 2021, ay milyoŋi doomi-Senegaal jaar nañ fi. Ci seen biir, ñeent rekk a fi am màqaamaam nekk njiitu réew. Milyoŋ yi ci des te mësuñoo jiitem réew, wàññiwuleen dara. Te, bu yaakaaree ni moo leen ëpp xel mbaa kàttan, day nax boppam.
(Ci tekkib Ndey Koddu Faal)
Senegaal amati na ndam ci 3eelu fan ci weeru nowàmbar wii, jaare ko ci benn ciy doomam, di Muhamet Mbugaar Saar, ab bindkat. Moom mii Farãs tappal na ko raaya bu am solo, muy Prix Goncourt  bu atum 2021. Muy raaya bu ñëw topp ci yeneen yu mu fi jotoon a am.
Muhamet Mbugaar di xale bu am 31 at doŋŋ, juddoo Ndakaaru ci 20eelu fanu suweŋ, ci atum 1990. Doomu Séeréer bu màgge Jurbel la, te jànge ‘‘Prytanée Militaire de Saint-Louis’’ bi ñépp a xam. Foofa la ame lijaasam bii di Baccalauréat, laata muy àggaleji njàngam ca Farãs, ca ‘‘Lycée Pierre d’Ailly’’ ak ‘‘Ecole des hautes études des sciences sociales’’. Moom nag, li muy gune yépp, jotoon nañu koo tappal ay raaya yu bare. Jëloon na fi Grand prix du roman métis ak Prix Ahmadou Kourouma ca atum 2015 ak Prix Littéraire de la Porte Dorée ca atum 2018. Persidaa Maki Sàll itam sargaloon na ko fi, defoon ko Chevalier de l’Ordre du Mérite ca atum 2015. Ci téere yi waral jaloore yooyu, man nañ cee lim : La Cale (2014), Terre ceinte (2015), Silence du choeur (2017) ak De purs hommes (2018). Dëgg-dëgg, xale bu jàmbaare la, ndax ku gis ay jalooreem ak li mu bind yépp, dinga xam ni ku xareñ la, mën na li muy def, te it raw na ay maasam !
Prix Goncourt, niki beneen bi ñuy woowe Renaudot, raaya la bu ñuy joxe at mu ne ca Farãs, ngir sargal bindkat bi gën a ràññeeku ci bindkati téereb nettali yiy jëfandikoo làkkuw nasaraan. Waaye ñépp xam nañu ne, làkk woowu jéggi nay digalooy Farãs bay law ci àddina si yépp, ndax, daanaka, ay fukkiy miliyoŋi nit ñooy jëfandikoo làkk woowu. Kon nag, Prix Goncourt, raaya bu am solo la ; cuune du ko gàddu, doonte ci way-jëfandikoo farañse yi rekk la yem.
Prix Goncourt bu mag boobu la doomu Senegaal bi gàddu gannaaw René Maran (ca atum 1921) ak Mari Njaay (ci atum 2009). Kon nag, gàcce ngaalaama, Muhamet Mbugaar !
Li tax ñu tànn ko ci biir bindkat yi bare yooyu doon xëccoo raaya bi, mooy ñeenteelu téereem bi mu bind, duppe ko La plus secrète mémoire des hommes. Muŋ ciy nettali jaar-jaaru bindkat bu xareñoon, ku ñépp séentu woon ca kaw, waaye mu mujjee daanu ba ñépp fàtte ko, ndax rekk, ñàkk dégg-dégg bi nit ñi wone woon ñeel i mébétam. Mu mel ne, kàngami Goncourt yi doon àtte ngir tànn mbër mi leen doy, dañoo yéemu ciy xalaati Mbugaar yu xóot yi, waaye rawati-na ci xereñ gi mu wone ci mbindinam.
Li gën a neex ci raaya Mbugaar bile, mooy bés bi mu ko amee, dafa xaw a yemook 7eelu fanu nowàmbar, di Journée internationale de l’écrivain africain, maanaam bés bi ñu jagleel bindkati Afrig yi. Bés boobu, li ëpp ci bindkati Senegaal yi daje woon nañu ci seen béréb bu siiw boobu di Kër Biraago gu bees. Ñu bare ci ñoom nag jot nañu faa jël kàddu, rafetlu xew-xew bi, biral seen mbégte ci jaloore ju ni mel.
Teewul nag, am ñeneen ci réew mi, ñu yékkati seen baat di ŋàññ Mbugaar ndax ñàkk a rafetlu ay bindam. Waaye loolu, jeneen wax la, ndax dañuy jàpp rekk tontuy Mbugaar ci boppam : Na nit ñi jàng téere bi ba noppi, buñ amee lu ñuy wax, ñu wax ko.
Ci sunu wàllu bopp, ci wax jooju lanu jàppandi ba ba nuy jàng téereem yi indi coow lépp. Kon, nu waxati ko : Gàcce ngaalaama, Mbugaar !
Ci benn bataaxal bu mu siiwal, Jean-Pierre Kutwa, njiitu katoligi Kodiwaar yi, mi ngi joxe gis-gisam ci ñetteelu moome bi Alasaan Daramaan Watara fas-yéenee laaj askanu réewam. Mi ngi ciy xamle ni lu mën a ñàkk la te yit baaxul ci réew mi ndax coow ak xëccoo rekk lay jur te ku moytuwul sax ay bakkan yu bare rot ci.
Li jaaxal waa Senegaal, mooy wax-waxeet yi kilifay réew mi dëkke. Ku ci jóge ci kujje gi, dem ci nguur gi yaa ngiy xas ñaa nga àndaloon démb.
Mbir mi dafay faral di am ba kenn, ci ñaari làng yépp, muccu ci. Ñépp a ngi fàttaliku ci ndetteelu atum 2018, bi peresidaŋ Maki Sàll nee mësul a ni nañu jële wote yi ci loxoy Usmaan Ngom. Moone, ba mu ko waxee yàggul woon dara te yit moom yemul woon ci loolu, nde noon na doonte sax Séex Géy la ñuy dénk liggéey boobu, ba tey Usmaan Ngom ay wéy di doon kilifaam. Waaw lan a fi soppeeku ci diggante bi ba mënul a def lu yées li mu doon laaj ? Ci sunu gis-gis, li ko waral du dara lu moy doole ju bari ji ñu jox peresidaŋ ci sunu doxalinu réew. Te loolu du tey la tàmbali : bi digganteem ak Mamadu Ja yàqoo la Seŋoor soppi sasug njiitu réew mi, jox ko doole ju baree-bari. Kon dafa mel ni mbir mi du Wàdd, du Maki te du keneen : képp ku fanaan Màkkaanu Njiitum Réew mi genn guddi, sooy yeewu di sax i laaf.
Ba tax na, foog ñu wàññi doole joojuy tax benn doom-aadama kese yaakaar ni moo gën ñépp, lu mu xalaat mbaa lu mu xaw a xalaat sax, noonu la !
Lenn ci li waral loolu, mën nañu cee lim li wolof naan :  Ku ëmb sa sanqal, ëmb sa kersa . Lépp luy ndombog-tànk gu kawe, njiitu réew mi moo cay tabbe. Bu ko defee, ku nekk di xaar sa wàll ci nag wi, doo bëgg a def walla nga wax peresidaŋ loo xam ni dina tax ëllëg, mu ni kii de, àndul ak man, xereñ na, gaa, waaye dara laa ko dul jox.
Ngir loolu deñ fi, foog ñu def ni yen réew yi, maanaam di amal ay joŋante diggante doomi-réew yi ngir xool kan moo war a jiite bérébi liggéeyukaay yu kawe yi. Lu ko moy peresidaŋ dafay wéy di nekk daanaka Buur ak Bummi, kenn du ko sañ ni sa bët bi suuf a ngi ci.
Bi Alseri dumaa Senegaal benn ci dara ci finaalu joŋanteb réewi Afrig yi (CAN) ak léegi, mu ngi bëgg a yàgg. Waaye, kenn fàttewu ko. Li ko waral nag mooy finaalu basket bi soxna yi ñàkk, ñoom tamit, biñ dajeek Niseryaa fan yii ñu weesu. Yaakaaroon nañu ne, soxnay basket yi dinañ feral sunuy rongooñ. Ndeysaan, keroog bi leen Niseryaa daanee fii ci Ndakaaru, ñépp a ci amoon tiis ak naqar ndax yaakaar ju tas.
Ñaari finaal, ñaari kub, Senegaal ñàkkandoo leen ci menn at, ci diggante bu gàtt a gàtt ! Ñii ne waaw, ban dëmm a nu juutu ? Ñee di laaj, kan moo nu um ? Laaj bi jar a laaj, nag, ci dëgg-dëgg mooy : lan walla kan mooy sunu gàllankoor ba tax nuy lajj saa su nekk ci cëppaandoo bi ? Tey nag, ci futbal bi lanuy tàmbalee.
Séex Sekk, Roose Mendi, Sil Bokànde, Umar Géy Seen, Ferdinaa Kóli, Umar Daaf, Saalif Jaawo, Paap Buuba Jóob, Fadiga, Àllaaji Juuf, Aari Kamara, Saajo Maane, Kalidu Kulibali… Ku dégg yile tur, sam xel dem ci jaloorey ekib nasiyonaalu futbal bu Senegaal. Ñii nu fi jot a lim ñépp nekkoon walla di ay futbalkat yu xereñ lool, ñu ràññee leen bu baax ci Senegaal, ci Afrig ak ci àddina sépp. Waaye, ak lu tur yiy réy réy, lenn doŋŋ lañuy màndargaal : yaakaar ju tas. Waaw. Ndaxte, ba nëgëni-sii, Senegaal amagul benn biddéew ci mayoom bi. Ak lu coow liy bare bare, mësta jël kub. Laaj bi ub bopp yi mooy : lu tax Senegaal jëlagul kub ba léegi te, jamono ju nekk, mu yor ay ndaw yu xereñ ? Nu ànd xool, démb ba tey, lu xel mën a jàpp ne mooy sunu laago ci futbal bi.
Ci at mii la Senegaal di door a amal joŋanteem bu njëkk. Ñaari at lañ ci teg (1963) ekibu futbal bi Senegaal daldi jël raw-gàddu gi ci Joŋantey Xaritoo (Jeux de l’Amitié) yi amoon ca jamono jooju.
1965 : Njëlbéenub joŋante ci CAN
Ci at mii la Senegal di door a bokk ci joŋanteb réewi Afrig yi (Coupe d’Afrique des Nations), gàttal bi ci nasaraan di joxe CAN. Ci njëlbéenug joŋanteem boobule, Senegaal ñaawu ci. Ndax, moo jëloon ñetteelu palaas bi. Gànnaaw gi, daanaka Senegaal ab nooy-neex la woon, ku jàpp rekk wulli, ekib bi dee daanaka.
Senegaal dekkiwaat. Claude Leroy mi yoroon ekib bi ci diggante 1989 ak 1992 moo ko defaraat, tàggat leen ba Senegaal joŋantewaat, ginnaaw atum1965,  ½ finales  CAN bi amoon fii ci Senegaal ci atum 1992. Waaye, ñetteelu palaas bi la mujje jëlaat. Ci atum 1994,  ¼ de finales  la yem, wute joŋante yu 1996 ak 1998.
2000 – 2019 : Jamonoy jaloore ak yaakar ju tas
Ci wàlluw futbal, bi Senegaal dee Senegaal ba tey, ci diggante atiy 2000 ak 2019 lañu ko gën a ràññee. Ndaxte, ci jamono jii la ndawi Senegaal yi gën a xereñ fëlle : A1llaaji Juuf, Fadiga, Ferdinaa Kóli, Umar Daaf, Lamin Jaata, Aliyu Siise, Saalif Jaawo, Paap Buuba Jóob, Tooni Silwaa, Aari Kamara, Abiib Béey, Jomansi Kamara, Mamadu Ñaŋ, Suleymaan Jaawara… Bi ñooñu jeexalee, Saajo Maane ak i ñoñam, Gànna Géy, Kalidu Kulibali, Sabali, Ismayla Saar, Jaawo Balde… wutu leen. Ku ci gën a xereñ, dàq futbal sa moroom nga ne kii. Ñu yaakaaroon ni bile yoon, nag, Senegaal dina am dara. Ndeysaan, bu dul finaalu 2002 ba ak  ¼ de finales  bi ñoom Àllaaji Juuf demoon ca  Coupe du Monde  2002 ak ndam li ñu amoon ci kow Frãs ci ndoorteelu joŋante bi, Senegaal jëlul dara, tus… Naam, li Senegaal àggoon finaal ca Mali, ndam la. Naam, def na jaloore ju réy a réy bi mu amee ndam ci kow Frãs ci  Coupe du monde  bi ci toppoon, ñu ni déet-a-waay mu dem ba  ¼ de finales  yi. Kenn sañul a wax ne loolu du ndam. Wànte, ndam loolu, wareesoon na ko def ag garab, suuxat ko ba mu meññ yeneen i ndam yu gën a réy, maanaam nu jël kub. Ndege, Senegaal bokkoon na ci ekib yi gën a xereñ ci Afrig, te ba léegi loolu la ñépp jàpp.  Waaye dara, dara la fi indiwul : 2004 Tinisi moo nu toogloo ca réewam ci  ¼ de finales  yi 1-0 ; 2006 Misra moo ko toogloo ci  ½ finales  yi, mu mujje jël ñeenteelu palaas bi. Ci at moomu  Coupe du monde  amoon na, waaye Senegaal bokku ci ndax Tógo moo ko tere woon dem, mu metti woon lool ci waa réew mi. CAN 2008, Senegaal génnul sax gurub bi mu bokkoon. 2010, Amara Taraawore moo yoroon ekib bi. Waaye, ci CAN bi, Senegaal ñetti joŋanteem yépp la ñàkk, daldi toog. Demul yit ci  Coupe du monde  at moomu. Ñu foog ni Alain Giresse mi ñu tabb ci atum 2013 dina faj laago bi, waaye moom tamit dañu koo mujje dàkk ndax lajj bi mu lajjoon.  Ki ko wuutu mooy Aliyu Siise mi bokkoon ci ekibu 2002 bi te nekkoon kapiteen bi. Ginnaaw CAN 2017 bi nu toogee ci  ¼ de finales  yi, moo delloosiwaat Senegaal, ak ñoom Saajo Maane, ci Coupe du monde 2018 bi. Waaye, foofu tamit, yaakaar ju tas lañ fa jële. Ndax Senegaal génnul gurub bi mu bokkoon doonte sax kenn mënu ko fa woon. Ci CAN 2019 bi, ñépp a newoon ne bii yoon moom, day baax. Waaye, Alseri moo nu dóor ci finaal bi. Yaakaar tasati.  Ñii di saaga fii Aliyu Siise, ñee di duut baaraam njiiti federaasiyoŋ bi, ñeneen ñi di ko jiiñ sëriñtu bi waa réew mi nekke ba ci futbalkat yi. Kan moo ci wax dëgg ?
Bi fi Bruno Metsu (2002) jógee ba léegi, fukki tàggatkat wuutu nañ ko ci boppu ekib bi laata Aliyu Siise di toog. Ci fukk yooyu, juróom-ñaar yi ay doomi-réew mi lañu. Loolu day firndéel matadi, cuune ak caaxaan bi ñu yore futbal bi. Ndaxte, bir na ne ba tey xamuñu nees di tànne tàggatkat bu baax ak naka lees koy gungee, jàppale ko ba liggéeyam àntu. Loolu day wone yit yàkkamti bi ak ñàkk fulla bi waa federaasiyoŋ bi nekke. Te, ku yàkkamti, yàqule. Benn, ab ekib dees koy tabax ci diir bu yàgg. Mbir mi du xéy rekk sotti. Fàww nga may tàggatkat bi tuuti ngir mu tabax ekib buy jël kub. Waaye xel nanguwul, benn walla ñaari at yu nekk nga ut beneen tàggatkat, indi yeneen i futbalkat. Ñaareel bi mooy ne, njiit day am fulla ci boppam. Du nekk ma riirandoo waxatuma la ak benn nopp. Fàww bëgg-bëgg yi wute, gis-gis yi ak xalaat yi safaanoo. Kon mënoo, yow njiit li, saa bu taskati xibaar yi waxee fii nga topp leen, bu askan wi yuuxoo fee ngay jéem a def lu ko neex ngir bañ coow. Moo taxit, saa boo leen toppee, boo lajjee, ñoom ñoo lay njëkk a song. Li koy firndéel mooy atum 2008, bi Senegaal arañefee ak Gàmbi fii ci estaad Lewopóol Sedaar Seŋoor, ndaw yi dañoo mer ba futt, di ñaxtook a sànni xeer ci buntu estaad bi. Bés boobu tàngoon na lool. Kenn fàttewul tamit 2012, bi farandooy ekib bi meree, di sànni ay xeer, butéel ak i yu ni mel ci teereŋ bi. Jotoon nañoo sax wàcc ngir duma futbalkat yi ak njiiti federaasiyoŋ bi. Bés boobu, daa fekkoon Kodiwaar am ñaari bii ci kow Senegaal, muy tekki ne Senegaal du dem ca CAN bi waroon a am atum 2013. Bi ñu jógee ci loolu, FIFA, kurél gi yor futbal bi ci àddina sépp, dafa teg ay daan Senegaal.
Bi ñu ko laajee lu tax futbalu Senegaal mënta jëm kanam, Àllaaji Juuf dafa tontu woon ne ñi fi nekk (njiit yi), xaalisu futbal bi lañu bëgg waaye bëgguñu futbal bi. Kàddu yooyoo taxoon ñu teg ko fi ay daan yu metti, moom Àllaaji Juuf. Waaye, ndax mënees na koo weddi ? Ñaari at lañ ci teg, Demba Ba waxaat lu ni mel. Te, wolof nee na, fen du màgget. Kon daal, njaw des naw xambin. Daanaka, jamono ju nekk, saa su joŋante amee, nga dégg ne waa federaasiyoŋ bi ñoo ngi yaataayumbe ak xaalisu futbal bi. Seen njaboot, seeni mbokk ak i xarit, ñépp lañuy yóbbu fi ekib biy dem, di gundaandaat ak a ndagarwale ci alalu réew mi. Ñu ni déet-a-waay, sëriñ si demaale ak seeni xarfafuufa, gisaanekat yi ame nit ñi fii, ñuy fekk ci ron-lalu futbalkat yi ay téere… Muy lu yéeme sax ! Kon, mel na ne laaj bi nu sampoon ca njëlbéen am na tontu. Cuune, yaataayumbe ak sëriñtu bi ñu nekke moo nu teree jël kub…
Bu beneen yoonee, dinaa leen wax lu tuuti li ma xam ci basket bi !
Téll !… Xërr !… Téll !… Xërr ! Téll !… Xërr !… Takk-der yi fii, ndaw ñi fee, fetel yiy sox, xeer yiy naaw ; póno yiy tàkk, saxaar si ubale jàww ji. Coow laa ngi ne kurr. Wata dawatul, nit doxatul. Nde, yoon amatul. Jàmmaarlo bi metti na. Ndakaaroo ngi tàkk, Sigicoor di bax, Biññoona a ngi riir. Foo dem, sàndarm yeek pólisee yaa ngiy sox i fetel ak di sànniy gërënaad lakirimosen ci benn boor bi ; ci beneen boor bi, askan wi, rawatina ndaw ñi xamb i taal yu bërëx, jóor seen i xeer, naan leen xërr takk-der yi. Déedéet ! Du film de, géntooleen itam. Senegaal fii la xewe. Ci àjjuma jii, 17eelu fan ci suweŋ 2022.
Lu sooke mbir mi ?
Àllarba jële weesu, 8eelu fan ci suweŋ, Yewwi Askan Wi dafa amaloon am ndajem-ñaxtu ca Péncum Réew ma,  Place de la Nation . Mbooloo mu takkoo takku wuyusi woon ko, fees fa dell. Mbar gi ne fa gàññ, foo sànni woon bàttu mu tag. Ñu xéy, ci alxames ji, yéenekaay yépp fésal ko, biral ndam li ci Yewwi Askan Wi góobe. Kilifa ya yakk lu mel ni xeme Njiitu réew mi, Maki Sàll, ak jëwriñu biir-réew mi, Antuwaan Feliks Jom, tuumaal leen, tiiñal leen. Usmaan Sonko ne woon, bés boobu,  Bu Yewwi bokkul, wote du am Senegaal.
Nde, lees jàpp mooy ne Njiitu réew meek i surgaam yi ne ci Nguur gi dañu bëgg a salfaañee mbir yi, kootoog yoon, ngir tere Yewwi bokk ci wotey dépite yees dégmal ci sulet. Te, ci seen i kàddu, Bennoo Bokk Yaakaar warul sax bokk. Ci njeexital li, ñu joxante dig-daje àjjuma, 17eelu fan ci suwe ngir delloo buum ca boy-boy ga. Waaye, ginnaaw gi biñ ko yégalee Perefe, daf leen ko gàntal. Ñoom, nag, ñu ne Perefe dafa jalgati yoon, te sax ñoom dañ ko yégal rekk, tàgguwuñu ko. Bu ko defee, waa Yewwi ne dee, dañuy amal seenum ndaje, ci nii, mbaa ci naa. Ci la tëkkoonte bi tàmbali, ku nekk, Nguur geek kujje gi, di dankaafu sa moroom. Noonu, ba ni àjjuma di ñëwee…
Ca njël, boori 5i waxtu, nee ñu, la takk-der yi dem ca kër Usmaan Sonko, fatt yoon yi jëme këram yépp. Koñ ba, kenn duggul, kenn génnul. Bi leen Usmaan Sonko seetsee ci yoor-yoor gi, laaj leen lu xew, kilifag takk-der ya tontuwul, daf ko ne rekk ndigal la jot. Njiitalu PASTEF li daf ko mujje ñaan ngir mu bàyyi soxnaam si yóbbu doom ji mu jàngi. Kilifa gi bàyyi wata bi yeboon soxna sa ak gone ga mu jàll, daldi sant ndawam yi ñu delloowaat dogu weñ yi ñu fattee yoon yi. Noonu lañu def ca kër Bàrtélémi Jaas ak ca Péncum obelisk ba,  Place de l’obélisque . Ci kow loolu, ndaw ñi tàmbali woon génn, seen xel teey. Ñu daldi njort ne Maki dafa am lu muy waajal seen njiit lii di Usmaan Sonko. Nde, jamono jooju, noon nañ sàndaarm yaa ngi doon jéem a dàjji buntu màkkaanug PASTEF ga ca VDN ba. Waa PASTEF doon ragal ne, dañ fa bëggoon dugal ay ngànnaay ngir tuumal leen ak seen njiit li, Usmaan Sonko, wax ne ay way-fétteerlu lañu, maanaam ay rëbel yoy, seen nisër mooy taal réew mi. Ba-tey, ci seen i kàddu, jubluwaayu Maki Sàll mooy fexe ba teg tuuma ci ndoddu Sonko ngir tëjlu ko, tere koo bokk ci bépp xeetu wote ginnaaw bim ko defee Kariim Wàdd ak Xalifa Sàll.
Noonee, ba ni julli jumaa di jotee. Sonko solu ba jekk, ànd ak i ñoñam, bëgg a jaamuji Yàlla, takk-der yi taxaw ci kanamam, tere ko ko. Ci saa si, xol yi tàmbalee jóg, ndaw yiy génn ci mbedd yi ndànk ndànk. Kolobaan, Ñaari-Tali, Parsel, Yëmbël, Site Kër-Góor gi, Sigicoor, Biññoona… jàmmaarloo bi tàmbali. Jarta laaj… Bakkan rot na ci, ñetti bakkan. Waaw, pólitig bi reyati na ñetti doomi réew mi.
Buur du jur buur, baadoolooy jur buur waaye…
Mbooloo mu takku mom, ndaw ñaa ci ëpp, gën cee fés ñoo génn ci mbedd yi. Naam, wooteb Yewwi Askan Wi lañu wuyusi woon. Waaye, ci seen i wax, seen ug ëllëg a leen tax a fippu. Ñu ne, dañu bàyyi seen lépp ngir xeexal seen moomeel. Jenn jëmm taxu leen a jóg, ci seen i wax ; ñoom, li ñuy xeex, jéggi na mbirum wote walla ay list. Nde, dofuñu, jinne jàppu leen. Ñu def i ndiiraan, fëx, wutali mbedd mi ngir ñaxtu, kaas seen i àq ak seen i ngoreef. Lees di tuumaal Maki Sàll mooy ne dafa bëgg a seppi ponkali kujje gi ci joŋantey wotey dépite yees dégmal ci weeru sulet, ci 31eelu fan wi. Way-ñaxtu yi ak waa kujje gi dañoo jàpp tamit ne, Njiitu réew mi, Maki Sàll, day wut ub poroxndoll ngir ga réew mi ñetteelug moome gog, yoon daganalu ko, ñeel ko. Nes-tuut, cóoki bi door. Takk-der yi, pólise yeek sàndaarm, ak ndaw ñiy xaañante.
Ndakaaru, Ñaari-Tali, fa xeex bi gën a taree, benn lakirimosen dal cib matlaa bu tege woon ci mbedd mi, mu ne jëppeet, tàkk ba jeex… Ndekete yoo, am na ku ca tëddoon ku, nee ñu, xel mi neexul. Ndeysaan, mu lakk ba xëm… Benn bakkan rotagum na.
Noppeeguñoo jooy, ñu tàggewaat beneen ndaw, ca Sigicoor… Ab balu fetel dëggantaan la kenn ci takk-der yi dóor Idiriisa Gujaabi ci baat, ñu rawale ko loppitaan ba, mu faf ñàkk bakkanam. Ñaari bakkan rotagum nañu… Gis nga ?…
Moone de, foofa ca Sigicoor, nit ñaa ngi doon dox-ñaxtu ci jàmm, ànd ak Gii Mariis Saañaa. Lu xew ci diggante bi ba njaaxum bu ni mel am fa ?
Nu ni déet-a-waay, ca Biññoona, kenn ci takk-der yi dàkk boppu Alex Abdulaay Jaata, natt ko ba am ko, ne ko téll bal, mu faatu… Maaradéetaali ! Ñetteelu bakkan biy rot ci bés bi. Céy lii… Ba kañ ?
Moone de, ñoom ñi ñuy rey, ñoo fal ñii leen di reylu tey. Faj seen i aajo moo taxoon ñu jiital ñi ci Nguur gi ci seen wàllu àddina. Moo taxoon itam ñu jiital niti diine yi ci seen wàllu diine, jox leen gëdd, déggal leen. Waaye, déggeesu ci kenn mu yéy, yàbbi ci mbir mi. Ndeysaan… Bu dul woon baadoolo yi tumurànke tey, kenn ci ñii du fi naane ñeex. Ndax, buur du jur buur, baadoolooy jur buur, waaye…
… cerey buur, rongooñi baadooloo koy siim.
Nga samp say laaj, naan kan lañu rey ? Lu tax ? Ma ne, yaa ko xamaatoo ! Li nga war a laaj mooy kan lañu reyati, lu taxati. Waaye, tontu la woon démb, mooy lu tey li. Ki daan rey démb, ba tey mooy reyaate. Ka ka daan digal, ba tey mooy ko koy digal. Ñi daan seetaan, ñu ngi wéy di seetaan. Ki yàgg a dee, moo deewati. Ki bakkanam jarul dara ci miim réew, ki amul tur, amul wéeruwaay, ki santul Mbàkke, Si, Ñas, Laay walla Aydara…
Kan lañ fi sañ a rey keneen ku dul ku amul i mbokk, ki ñàkk cëslaay ? Wax ma kan lañ fiy rey, ci neen, ku dul néew-ji-doole ji nga xam ne, Nguur gi tanqamlu na ko, yoon suufeel ko, sëriñ si ñeeblu ko ? Ma ne, baadoolo bee deewati, baadoola yaay dëjati, baadoola yaay jooyati. Nga neeti  Lu tax ?  Lu tax… Li taxoon a taxati. La woon, fa woon ; na woon, fa woon.
Ngor ak ngoreef (liberté), lii de moo leen tax a dee. Du leneen. Xéy, am foo xéy. Xéy, am loo lekk, am loo naan, yow ak sag njaboot.  Xéy, boo feebaree am loo fajoo, am foo fajoo ci jàmm, yow ak sag njaboot. Xéy, say doom mën a jàngi, am fu ñuy yarooji. Xéyaale ak xel mu dal, di yëg kiiraay guy jóge ciw yoon wu màndu wow, mooy sàmm sag kaaraange ñeel li la wër ak ñi la wër, yow ak sag njaboot. Xéy, mën a doxi say soxla, di dem ak a dikk ci jàmm.
Dund gu doy te jàppandi, fajuwaay yu matale ak fajkat yu doy te xareñ, njàng ak yar yu baax ñeel njaboot gi, yoon wu jub te màndu, yoon (jaaruwaay) yu baax ak njëgi tukki yu jàppandi : lii rekk la baadoola yiy sàkku. Lii rekk a tax ñu leen di rey. Lilee tax ñu fal njiit yi leen tax a xiif, tax leen a mar, taxleen a ralfe. Lilee taxoon ñu dénk seenug kóolute njiit yii di leen toroxal tey, di sàcc seen i alal, seen i suuf te di leen génne ci seen i kër. Baadoolo yooyii amoon yaakaar ci ñii ñu jiital ci seen wàllu àddina ak ci seen diine ngir ñu sàmmal leen leen ; ñu nax leen, wor leen, njublaŋ leen. Yemuñu fa, ñu leen di bunduxataal ak a rey ci anam yu wuute te ñaaw. Moone, lépp luñ mën di doon, luñ mënti fàggu ci alal ak daraja ju ñu mën di am, ci ñaq ak dooley baadoolo yi lañ ko jële.
Ak lu coow liy bare bare, boo seetee ba ci biir, juróomi sabab yilee tax nit di fippu, ak fépp foo mën di dem ci àddina si. Ndege, fu xiif ak mar daje, wéradig yaram ak xel dolleeku ca, kaaraange ak kiiraay toxu fa, xamadi ak xayadi làng fa, tooñaangeek par-parloo ne fa faax… foofee, fitna du fa jóg. Saa bu amee as-tuut ciy nit, ñii toog ci donkaasi geek seen i làmmiñ yu neex, ñee ferenkulaay ci sijaada yeek seen i kurus yu gudd, ku ci nekk jàpp ni yaa gën ñépp, moom lépp, fitna du fi mës a jóg. Waaye tamit, fileek askan wi nàndul pexey dóorkatu màrto yooyu, fexee mucc ci ñoom, ndóol gi ak jafe-jafe yi muy xeex du fi mës a jóge. Waaye de, fitna du yem ci boppu boroom. Moo tax buur, lekk ak naan, folliku day bette.
Solhan, gaawu, 5eelufan ci weeru suweŋ, ci kow i néew la jant bi fenk. Xetub bànqanoos bu jaxasook xetu deret ubale foofu yépp. Ay mag ak i ndaw, góor ak jigéen, ñoo tëddoon ci suuf su xonq si. Ñenn ñi doon i néew, ñeneen ñi deewul amey gaañ-gaañi fetel. Tuut-tànk yi sax muccuñu ci Kalachnikovs yi. Way-feteerlu yi ñoo fa jaar ci guddi gi, rey fa 160i nit. 2015 ba tey, guléet cong mu ni mel di am ci réewum Burkinaa Faaso.
Solhan, 2i waxtu ci guddig àjjuma 4eel jàpp gaawu 5eel ci weeru suweŋ, lépp a ngi ne selaw, waa dëkk bay nelaw. Picc woyul, rab doxul. Dëkk bépp muuroo lëndëmaayu guddi gog, mu ngi sànge nit ña malaanum noflaay, ngir teggil leen coonoy liggéeyu bëccëg bi. Waaye, guddi gu bët setagul, lu ne xaj na ci. Ndege, jàmm jooju, du woon luy àgg bët-set.
Ci biir dal ak tekk googu lañ tàmbalee dégg i riiri móto yuy jibee fu sori. Riir yiy gën di yokk, di jegesi, ànd ak i yuuxu ak i Allaahu akbar!. Ndekete, way-feteerlu yaa leen ganesi. Musiba dikk na ! Balaa ñuy xippi seen i bët, feteli Kalachnikovs yi tàmbali nañuy sox, di ratatati. Bitig ya, kër ya ak yenn ciy palaas di tàkk. Yuuxoo yi, soxi fetel yi, saxaar si, lépp jaxasoo, mu mel ni àddina suy tukki. Nit ñay tëb ci lal yi, xale yay daw làqu ci seen i way-jur, jigéen ñay yuuxoo ak a xaacu, mag ña boole tiit ak njàqare, góor ña saalit : dee dikk na ! Laata ñuy xam li xew, yenn ciy bakkan jot nañoo rot, ñu bare ame ay gaañu-gaañu. Li guddi giy dem, limu néew yeek nit ña amey gaañu-gaañu di yokku. Noonu, ba bi ndimmal liy agsi Solhan, daanaka, 6i waxtu ci suba jot na. Ndeysaan, boobu, fekk na way-feteerlu yi rey 160i doom-aadama, lem seen i dëbës, ne mes.
Tiis week naqar wi ame ñépp. Ñu ne yàbb, kenn xamul looy wax. Xel yi fattu, rongoñ yiy tuuru, bët yi xonq.  Isuf Sow, meeru Solhan ne, musiba bu réy a réy la. Daanaka, ameesoon nay jafe-jafe ci limub néew yi. Solhan, 5000i bakkan lees fa limoon laata rey gi di am. Ci gaawu gi, waa dëkk bi ñoo gaawantu dajale néew yi, wodd leen i basaŋ, boole leen rob ci 3i bàmmeel, bàmmeel bu ne ñu suul fa lu tollu ci 50i néew ak lu teg.
Bees sukkandikoo ci kàdduy benn depite bu waa Agence France-Presse doon laaj, 20i xale ñàkk nañ ci seen bakkan. Mu teg ci ne, ba ci dibéer ji, takk-der yaa ngi doon luññutu, di wër ngir teg loxo way-feteerlu yi def ñaawteef bile. Dafa di, ba nëgëni-sii, kenn ci way-feteerlu ya fay xoqatal ak a fitnaal askan wa waxagul ne moo def lu ni mel. Du waa Al-Qaida, du waa EI (Etat Islamique).
Bees sukkandikoo ci ñenn ci waa dëkk ba, way-feteerlu yi dalub VDP (volontaires pour la défense de la patrie) yi lañ jëkk a song laata ñuy rajaxe mbellum wurus wu dend ak dëkk bi.
Adama, benn pël bees rawale Wagadugu, ca lalu loppitaan ba mu nekk, ne way-feteerlu yi dañ leen waxoon ne waa dëkk bépp lañuy rey laata sox yi tàmbalee taw sunu kow. Moom, 40i at la am, di jeexkatu wurus. 3i sox la ko way-feteerlu yi dóor, mu daw làqu ci suufu mbaaram. Bu dee-delluwul woon, àllaaxira lay yeewooji.  Waaye, doom ji, moom, muccul. Ndeysaan, ci kanamam lañ reye doomam ji tolloon ci 5i at doŋŋ, ak 3i doomi-bàjjenam.
Ay seede yu bari yu fa dëkke nee nañu ay góor yu gànnaayu delsi nañ fa ci guddig gaawu gi, taal la fa desoon ciy bitig. Looloo sabab waa dëkk ba mujj daw. Ñii war seen i saret, ñee seen i móto, ñeneen ñi doxe tànk, wutali Seeba mi leen soree 15i kilomeetar. Ci diggante 2i fan yi rekk, nee ñu lu tollu ci 1000iy nit teersi nañ fa.
Njiit yaa ngi jaaxle. Fu ne nguur gaa ngi fay sàkku ndimbal di soññ askan wi ci ñu maye seen deret.
Kuy dékk say rongoñ di leen siimee cereem, deesu ko ñaan ñeex
Nees ko saxoo saa bu dara xewee, yégle tàmbalee jib, ñii di ñaawlu, ñee di wone seen ñówental ; ñenn ñiy jaale, ñeneen ñiy joxey dogal.
Ci gaawu bi, Njiitu réewum Burkinaa Faaso, Roch Marc Christian Kaboré, dafa méngale cong mi ak coxorte ak ñàkk a nite. Mu xaatim ab dekkereb ténj 3i fan. Njiiti réewi Afrig yi ak UA di génneey yégle ngir, ci seen i mbind, biral seenuw naqar ak ànd biñ ànd ak askanu Burkinaa Faaso ak i njiitam.
Antonio Guterres, njiitalu ONU, moom, dafa ñaawlu mbir mi laata muy wax ne, dafa jot àddina sépp booloo daldi dimbali kenn ci ñoom ci jafe-jafe yi muy jànkonteel ak taafarug pétteeral gi.
Jawriñu mbirum bitim-réew ju Farãs, Jean-Yves Le Drian moom, ci dibéer ji, ci Twitter la xamlee ne dina dem Burkinaa Faaso ci ayu-bés bile ngir jaale leen ci turu réewam.
UE ñoom itam, ci seen yégle, dañ ñaawlu liñ woowe jëfu buqat ak coxorte. Mu ñaax njiit yi ñu def seen kemtalaayu kàttan ba jàpp way-feteerlu yi ko def.
Waaye, ndax warees na xaar dara ci doxandéem yile ? Lii xew, ndax ñoom mucc nañ ci ? Gànnaay yi way-feteerlu yiy reyee doomi Afrig yi, ku leen di defar ku dul ñoom ? Ku leen di jaay ? Ku leen di tasaare ci àddina si ? Ku leen di dugal Afrig ? Kan walla ñan ñoo ngemb reykat yu soxor yile ? Ku leen di dundal, di leen jébbal i xibaar, di leen xelal pexem xare ? Bu dul ñoom it, ñàkkul ñu am i tontu ci laaj yile. Kon, dara jàppuleen lu dul naaféq. Nde, buñ sañoon, Afrig du jóg ci fitna. Dafa di, kuy dékk say rongoñ di leen siimee cereem, deesu ko ñaan ñeex.
Càggante walla néew doole ?
2015 ba léegi, réewum Burkinaa Faaso mi ngi jànkonteel ak i jafe-jafe ñeel pétteeral gi. Boobaak tey, ñoo ngi góor-góorlu gaa, waaye dafa mel ni pexe amagul.
Ci atum 2019 lañ jël VDP (Volontaires pour la défense de la patrie) yi ci ndigalu njiitu réew ma Roch Marc Christian Kaboré. VDP yi ay way-yebu yu jël seen dogalu bopp, ràngu ci xeex bi ngir dimbali soldaar yi. Ndaxte, làrme bi kese mënul a xeex ak way-feteerlu yi. Ñoom VDP yi nag, rafet nañ yéene lool, waaye seen xam-xam màccul ci xare, seenub tàggat matul te seen i gànnay doyuñu, teg ci. Moo tax, àjjuma jii weesu rekk, rey nañu 14i way-yebu ca Tadaryat, benn dëkk bu féete ci bëj-gànnaaru réew ma. Meeru Solhan bi ne, ci guddig cong mi, lu tollu ci 20 ak 30i way-yebu  dañ mujjee daw ci kanami way-feteerlu yi ak seen i Kalachnikovs.
Ci bési 17eel ak 18eel, songeesoon na benn dëkk, rey fa 15i nit ak benn soldaar. 2015 ba tey, ci xayma, way-feteerlu yi reyagum nañ ca réewum Burkinaa Faaso 1400i nit, sabab toxub 1 tamndaretu nit. (1 milyoŋ)
Moone, bésub 14eel ci weeru Me bii weesu rekk, jawriñu kaaraange réew ma, Sérif Si, demoon na Sebba, wax fa ne jàmm delsi na, dalaloon fa xel yi. Ana mu tey ? Ana soldaari Farãs yi bokk ci Barkhane ak soldaari Càdd yi bokk ci G5 Sahel (Gànnaar, Càdd, Burkinaa, Mali, Niseer) ? Njiit yi dañoo sàggan walla seen i réew dañoo néew doole rekk ?
Mu mel ni pexe amatul. Boroom làmmiñ yu ratax yi ne, Nguur gi ak soldaar yi wóoloontewuñu. Te li ci gën a doy waar, mooy ne, bi mbir mi amee ba léegi, du ndaje, du dara lees amal ngir jagleel ko ko. Lu waral loolu ? Lu tax sàmmkati kaaraange yi yéex a yegg Solhan ngir xettali askan wa ? Lu tax soldaar yi féete Sebaa nekk ci diggante 12i km kese yéex a ñëw ? Ndax li yoon wi baaxul doy naw lay ? Ndax ndell yi way-feteerlu yiy suul ci yoon yi war na tax ñuy seetaan askan wiy dee ci anam bu ni ñaawe ? Laaj yaa ngoog…
Luy jot jot na ginnaaw dee, bennoo mbaa deewandoo
160i néew, du lu ndaw. Muy xew-xew bu tiis lool, metti ci xol. Àddina sépp waroon a yëg metit wi, bokk naqar wi, waaye ñu soofantal ko. Afrig yépp waroon a mànkoo, bàyyi lépp, ñëw bokk ak doomi Burkinaa Faaso yi tiis wi, jàppale leen ci fànn yépp, taxawu leen ci boor yépp. Waaye, ñoom it, ñu yées doxandéem yi, daldi néewal mbir mi ci seen doxalin. Ni taskati xibaar yi jële mbir mi, day firndeel tuutal biñ tuutal jéyyab Solhan bi.
Naam, nguur gi, boobaak léegi mi ngi góor-góorlu di def lum mën. Waaye, dafa mel ni ku wéet ci xeex bi, moo tax sottiwul. Warees na jàngat taxawaayu campeefi àddina si, rawatina yu Afrig yi. Nde, dafa mel ni mbir mi yëngalu leen. Bu dee àddina si sax, mënees na bañ a aayal seen ñàkkug yëg-yëg ci mbir mile. Nde, sikk amul ci ne, lenn rekk a leen soxal ci Afrig, mooy alal ji fi nekk. Li ci des, seen yoon nekku ci. Dañuy xoromal rekk, wànte safu leen sax.
Waaye, ni doomi Afrig yi woyofalee mbir mi moo ruslu. Dëgg la, génne nañ i yégle di ñaawlu, di ñówental, di jaale ak a digley dogal. Waaye, ndax fa lañ waroon a yem ? Ndax mbir mi metti na leen dëgg-dëgg ? Lan moo ciy seen cër ? Ban taxawaay lañ ci am ? Ana ndimbal liñ war xettalee seen mbokk mii di Kaboré ? Naka lañ ko fas yéenee taxawoo ?
Tey laaj yi doomi Afrig yu bariy laaj ñooy :
Ana njiiti réewi Afrig yi séqiwoon i jéego, naaw ba Farãs, naan Je suis Charlie ? Ana njiiti réew yi doon jooy keroog bi Jàngu Notre-Dame de Paris tàkkee, mu am sax ñu ci lakk seen xaalisu askan ?
Ërob, saa bu fa dara xewee, ñoom ñépp ay booloo, jàppalante.  Nun, tamit, nu ànd ceek ñoom di leen ko jooyle. Dafa di, àgg nan ci, bu ñu reyee 2 walla 3i tubaab ci Afrig, mu mel ni àddinaa tukki.  Waaye, buñ reyee 160i doomi Afrig walla lu ko ëpp sax, dañuy naqarlu mbir mi, jàll, jublu ci leneen. Moone de, bakkan, bakkan la rekk. Benn bakkan gënul bi ci des. Te booy fonk bakkan, bu sa mbokk a ci gën a yay. Nde, mbokk dañu koy dox mbaa ñu wax ko. Waaye nag, làmmiñ rekk, doxul mbokk.
Ni mbir mi safadee njiiti Afrig yi dafa doy waar, yéeme, raglu. Nees soofantalee dee gi ci Afrig dafa yemook xeebeel bi doomi Afrig yi xeeb seen bopp, rawatina njiit yi. Wolof ne, ku xeeb sa cosaan, ñu xeebal la ko. Moo tax, ba tey, noo ngi wéy di suufe ci kanamu tubaab yi, doyadi lool ci seen i bët. Buñ nu yabee, nun la. Te du, su bukki yabee gaynde, ca doxin wi la ?
Ay doomi Burkinaa Faaso lañu rey, sunuy mbokki deret, sunuy mbokki cosaan, mbatiit, sunuy mbokki Afrig, sunuy dëkkandoo. 160i nit ñiñ rey ak ñi dee ñépp ci Afrig ba mu daj ci anam bu ni mel, warees na leen jàppe niy doomi Senegaal, Mali, Koddiwaar, Gana, Kamerun, Niseryaa, Niseer, Gine, ba Afrig daj. Wenn xeet wi la. Lii xew ca Solhan, la am Mali, la xew Càdd, la xew Kamerun ak yeneeni réewi Afrig, jombul mennum réew ci réewi Afrig yi. Kon, kenn warul a bank say loxo di seetaan sa moroom.
Lu tax Senegaal bokkul ci G5 Sahel bi ? Ak ni làrme Senegaal xareñee ci xeex fitna ak delloosi jàmm, àddina sépp seedeel ko ko… Ay mbokkam aajoowoo ko, mu beru, dummóoyu leen ! Lu tax ? Jàmmu Mali, mooy jàmmu Senegaal ; jàmmu Burkinaa Faaso mooy jàmmu Afrig. Ku jàpp ne mën nga aaral sa bopp sam réew yow kese, juum nga. Ku ci jàpp ne yow rekk mën ngaa muccal sa bopp ci fitnay pétteeral gi, naatal sam réew, yaa ngi nax sa bopp, walla nga tey ko rekk. Booloo mooy doole te moo fi sës. Luy jot jot na ginnaaw dee. Dama ni : bennoo mbaa deewandoo tey Solhan, ëllëg feneen. Yàlla tere tereeti ko, waaye nag…
Soxna Kumba Mbόoj, ñu gën koo xam ci turu Kumba Falilu, mi ngi am 20i at, doon ab ndongo ca Daaray Sorbonne ca Paris. Moom nag tàmbali woon naa bind ci kàllaama nasaraan ba mu amee 12i at. Ci weer yii ñu génn, di dugg ci safar gi, ci lay soog a bind ay taalifam ci wolof, jëmale leen ci ku tedd ki, Xaadimu Rasuul, ak ug njabootam.
Tay ma jël sama xalima jéem a kennal kenn ki
Mooy ki ump ñépp te jox ñu jëmmi ku tedd ki
Jubal ñu ndax yor taxawaayu Yonnent ya
Teg ñu ci yoon wi gën muy yoonu muridiya
Moo wax la kenn waxul dem fa kenn demul
Jëf lu kenn jëful Boroomam jox ko lu kenn amul
Moom rekk a ni déet ba ñépp nee waaw ca biro ba ca Ndar
Nanguleen ko ndax moom rekk a fi nekkoon ba muy tar
Moom rekk moo sax cig dundam di liggéeyal Boroomam
Tax mu ne cëpp ca géej ga julli bañ a tooñ moroomam
Moo jommal saytaane te semmal tubaab yi
Dem ca tukki bu sori ba indaale sarica bu duun
Liggéeyal la kenn liggéeyalul Rasuulul-laahi
Yaay jàmbaaru Yonnent bi yaay Xaadimu Rasuul
Di jàmbaari Lislaam ñàkk laa am wόorul
Indil nga ñu xasida yi samploo ñu ay daara
Moo tax duñu tàyyi di la sant cëy doomi Maam Jaara
Seex Ibra Faal di sa jàmbaar cëy Faal kenn du moom
Ñun it ñu dëkk ci di wax ni Bàmba yaa nu moom
Danga di kenn doo moroomu kenn bokkook sëriñ si
Moo tax ñu lay kennal dëkk ci di la sant naan la Bàmba MERCI
Lamin Mbaay, ab Birigajeb pólis la woon. Mi ngi juddu 4eelu fan ci weeru desàmbar 1952, ca Mexe. Waaye, Aayre-Laaw, ca Podoor, la cosaanoo.
Ca daaray-ndoorteel bu diwaanu Njaaréem la doore njàngam. Ginnaaw gi, jànge na daaray-digg Jean de la Fontaine bu Ndakaaru li ko dale 1970 ba 1971, jaar na yit ca daaray Pigier bu Ndakaaru ci atum 1973 ; fa la ame lijaasab CAP comptabilité.
Lamin Mbaay nowàmbar atum 1974 la ràngu woon ci làrme Senegaal bi, ñu daldi koy féetale ca màkkaanu soldaar bu Dakar–Bango, ca Ndar. Ci atum 1975, ñu toxal ko ca C.F.C.B (ci nasaraan complément de la formtaion commune de base) ca màkkaanu soldaar Sémou Djimith bu Kawlag. 1976 la dugg lekoolu pólis ak tàggatug wéyal gi, bànqaasu Wattukatu jàmm. Mi ngafa génneek lijaasab  Certificat bu ànd ak  mention bien laata muy dem Cees ci 1977 mottali njàngam ca GMI. Benn at la fa def, ñu daldi koy yóbbu bànqaasu misig bu làrme, mu nekk fa 4i at. Bokkoon na yit ci soldaar yi jàmmaarloo woon ak way-fippu Kaasamaas yi. Atum 1983 lañ ko yóbbu komisaariyaa bu Cees.
Ginnaaw biñ ko dàqee ba fàww ci liggéeyub nguur gi, ci awril 1987, ONU moo ko jël atum 1989, di ko liggéey loo ci UNHCR miy toppatoo daw-làqu yi. Liggéey na yit Podoor, Risaar-Tol ak Ndar li ko dale 1989 jàpp 1993. Bi fi Senegaal ak Gànnaar demee bay bëgg a xare sax fa la ko fekk.
Moom, nag, mujje woon nañ ko delloowaat ca pólisu Tëngéej ci atum 1993. Bu loolu weesoo, Lamin  Mbaay, aji-wommat la, am lijaasab yarub-mbooloo. Rax-ci-dolli, moom, taalifkat la te bind na téere yu bare ci làmmiñi réew mi. Moo jëloon raw-gàddu gi ci jonaŋteb taalif bees amaloon ci atum 1994, méngoo woon ak bés biñ jagleel xeexub sineebar ci Àddina si. 2001, mu jëlati raw-gàddu gi ci beneen jonaŋteb taalif bees jagleeloon 2eelu FIARA (Foire Internationale de l’ Agriculture et des Ressources Animalières).
Guddig Mbooyo, mbirum càcc la nu ci Tiijaan di nettali. Moom nag, mooy boroom-këru Maye mi ay takkaayam ne mes, yëf yi ub boppu ñépp. Te ñi ëpp ci gox bi ñuy wax Quartier Latin jàpp nañ ni Tiijaan ci boppam moo ko sàcc. Looloo ko tax a ubbi ab lànket ngir feeñal dëgg gi, setal deram. Alkaati la ni Lamin Mbaay mi bind téere bi waaye lànket bi yombul benn yoon ndax da cee wéet.
Guddig Mbooyo boole na yëg-yëg, naqar ak seetlu te nekk na téere bu yéeme bu laaj njàngat mu xóot ndax sikki doomi-aadama ma yi ciy Lamin Mbaay di fésal. Duggewu ko nag ñaaw lammiñ ak bëgg a xaste. Li mu ci jublu mooy tooyal xol yi, yee askan wi.
Téere Lamin Mbaay bi dafa neex ba ku ko ubbi doo ko mën a tëj defi leneen te amaana bu jeexee nga ne ci sa xel : Aa ! Xaat ?
NJËG LI : 5000 Fcfa
Górnóoru Ndakaaru jël nab dogal di ci teree daw bépp oto bu yab màrsandiis ba mu weesu 3,5i ton. Ngir leeral, Alasaan Sàll ne, oto yooyii, waruñoo daw diggante 6i waxtu ci suba jàpp 10i waxtu ak diggante 16i waxtu jàpp 20i waxtu. Waaye tere bii, tali yii toftalu rekk la ñeel : 1eelu tali bu mag bi,  boulevard du centenaire , tali bi jóge Jamñaajo jëm Ndakaaru.
Dibéer bi weesu (fukki fan ak ñaar ci weeru Me lees doon amal ñaar-fukk ak juróom benneelu bëccëgu sàmpiyonaa Senegaal. Mu waroon a ndar-kepp itam joŋantey at mi. Casa Sport mi raw-gàddu doon na ci dalal GFC. Waa géejawaay yi mujje am ndam ci kowam (2i bi ci benn). Mujjantal googu nag wàññiwul lenn ci ndamul guney Kaasamaas yi. Lu jiitu bëccëg bile, fekkoon na Casa Sport jël raw-gàddu gi ginnaaw bi mu témboo ak Tëngéej FC (1 bii ku nekk) ci bëccëgu ñaar-fukk ak juróomeel bi, fekk mu soxla woon ca lu dul benn poñ doŋŋ ngir jël raw-gàddu gi.
Bés bi mujj ci joŋante yi fekkoon na kon mu dese Casa Sport lu dul mu jot raayaam. Ba tax na doomi kaasa yépp génnoon, àndoon ak ALLEZ CASA (kurél gi ëmb way-far yu Casa sport yi) fees dell estaad bu Alin Sitooye Jaata doon jëlsi seenub raaya ak di xumbal ak a yaataayumbe.
Ikibu Kaasaa bi nag, bii mooy ñaari yoon muy jël raw-gàddu gi ci mbooru sàmpiyonaa Senegaal. Mi ngi ko jëkkoon a jël ci atum 2012, àndoon ceek tàggatkat bii di Demba Raamata Njaay ak joŋantekat yi ci mel ni Mamadiŋ Kijeraa, Estefan Baaji, Emil Póol Tendeng, Abdulaay Jàllo ak seeniy farandoo. Ca at moomee la ko mujje woon a jël. Ren jii nag, bi mu ko làbbalee, ndam li dafa gënatee neex ci ikib bi. Bu leen lig bu Senegaal warloo 35i tamndareti dërëm (35 millions FCFA) itam, Bokk-moomeelu Sigicoor ci ndogalu njiitam Usmaan Sonko dig na leen neexal bu duun. 20i tamndaret ci sunuy koppar la leen namm a jox, maanaam 500000 FCFA (téeméeri junni) ñeel ku ci nekk ci xaley Ãsu Jéeju yi (tàggatkatu ikibu Casa Sport bi). Rax-ci-dolli, Duudu Ka miy njiital dalu roppalaan (fafalnaaw) bu AIBD fas na cee yéene toftal 50i tamndaret ci sunu xaalis ngir ndokkale leen.
Ginnaaw biñ ndar-képpee Sàmpiyonaa bi, ñii di Buli Siñoor Sàmbu (Jaraaf ) ak Ngañ Faal (Génération foot) doon nañ ñi gën a ràññeeku ci joŋantekat yi. Ñoom ñaar a ëpp luñ dugal i bii. Ku ci nekk jot ngaa yëngal caax yi 13i yoon. Bokk na ci li gën a ràññeeku ci mujjantalu joŋante yi Njàmbuur ak Mbuur PC ñi topp ginnaaw ba mu waral seenug wàcc lig. Seenug wàcc googu mi ngi yemook yéegu SONACOS ak estaad bu Mbuur ci lig 1 bi ginnaaw bañ toppantee ci boppu lig 2 bi. Ñaari Tali ak Renaissance ñoom ña ngay yëngatuji ca nasiyonaal 1 at mii di ñëw.
Saa buñ tuddee réewum Kibaa, ñépp daldi fàttaliku njiitam lu ràññeeku la : Fidel Castro. Waaye, xel yépp dañuy dellu 60i at ci ginnaaw, jamono ju leen réewum Amerig daan xoqtal. Ràññees na réewum Kibaa yit ci wàllu wér-gi-yaram. Ndege, am na ciy doomi Kibaa yi ay fajkat yu mag a mag. Te, ñooñu, kenn ci àddina si sànul a werante seen xam-xam ak seen xarañte.
Weddi, gis bokku ci. Kibaa waneetina mën-mënam. Lu tollu ci 52 doktoor la yónnee réewum Itali mi nga xam ne, deele na nit ñu baree bare ci sababu mbasum Covid-19 mi. Dafa di, doktoori Itali yi ci seen bopp ñoo demoon ba tële ndax way-tawat yu jéggi dayo. Ndeysaan, am na sax 14i doktoor yu ci ñàkke seen bakkan.
Laata ñuy dem Itali ngir walluji leen, doktoori Kibaa yi dañu def benn portale bu rànneeku. Bi ñu koy def, nag, ñenn ñi dañoo téye waale benn nataalu Fidel Castro. Boo leen gisee, ñoo ngi ànd ak sag bu réy. Mu mel ni dañuy ndamoo nataal bi, di ko furloo ñeel seen nooni démb yi. Bu dul woon mbasum Covid-19 bi fatt xel yépp fi mu ne nii, foto bu ni mel doon na jur coow lu réy a réy ci àddina si. Waaye, wolof nee na, gumba tal na leneen lu dul tëb i teen.
Kii di Fidel Kastóro, daa teeloon a xam ne, am réew, bu bëggee mucc ci nootaange, fàww ña fa nekk bëgg ko ba fu mbëggeel yem. Ndege, naw sa bopp, bennoo ak muñ ñooy cëslaay yiy dooleel am réew. Bu ko defee, dina mën a dékku képp ku koy xeex, ak noo mënti tollu. Tànk yooyu la Fidel Castro daan dox. Moo tax, dafa fullaaloon li askan wi soxla te muy lu mënta ñàkk : njàng meek njàngale mi ak wér-gi-yaram (paj mi). Kon, réewi Afrig yu ñuul yi Farãs nootoon mën nañoo roy ci Kibaa ak Fidel Castro. Ndaxte, jooytu ak yàccaaral yiñ nekke du leen jëme fenn.
Mbooloo fajkat mi Kibaa yabal Itali, nag, dafa rax ay nit yu bokk ci xeet yu bare. Moom kay, na réew ma bindoo rekk la mbooloo mi mel. Mu tey ko am déet, réewum Kibaa ngi jàngal doom-aadama yépp, ak fuñ mënti nekk, njàngale mu réy te am solo. Njàngale moomu, dees na ko jagleel way-boddiy(racistes) àddina si. Ñooñu nga xam ne, jàpp nañ ne ñoo gën ci mbindéef yi. Ñooñee ànd ak mbañeel gu jéggi dayo ñeel nit ku ñuul ; ñooñee di tëj seen i réew, di ko aaye Móodu-Móodu yi walla di leen fa xoqtal ak a bugal mbugal yu metti guddeek bëccëg. Dañ koy wax te dee, Itali ci réew yu siis yooyu la bokk. Waaw sax de, réewum Itali mi mbooloo Kibaa mi rax ay nit ñu ñuul dem walli ko !
Boo janook sa tele di gis doktoori Kibaa yeek boroom der yu ñuul yi ci nekk, nit ñu weexi Itali yi di leen tàccu, dangay yéemu ci Yàlla, naan déedéet kañ ! Ñii nga xam ne, gaawu walla dibéer ju nekk, ñuy yuuxu ay yuuxiy golo, di xas, di saaga ak a tuutal futbalkat yu ñuul yi ci seeni estaad… Mbaa du dañoo fàtte xaat ne weer yii weesu rekk ñoom ñoo doon filme ak a ñaawal Paate Sabali, doomu Gàmbi bi doon lab ci dexug Weniis gi, lànk ne duñ ko dimbali ? Xalaas !
Moone de, ndaw yiy jël i gaal ni Paate Sabali, duggewuñ ko lu dul daani seen doole Itali ngir dundal seen njaboot. Nde, xéy amul ca réew ya ñu bawoo, dund gi jafe fa lool, njiit ya fa nekk dëkk ci ger, càcc ak bunduxataal askan wi. Rax-ci-dolli, njiit yooyu, dañuy jaamu réewi sowu yi, rawatina Farãs, di leen jébbal alalu askan wi ci anam bu ñaaw a ñaaw, koom-koom gi jaare fa nasax. Loolu la ndaw yiy daw, di wutali réew yu mel ni Itali. Tey, Itali googu, réewi Ërob yeek yu OTAN yi dañ ko dummóoyu. Bu weesoo Siin ak Riisi, Kibaa rekk a fullaal wooteg wall gi mu woote bi mu demee ba jàq lool. Amaana réewum Itali jóge fi xam ne nit, nit mooy garabam tey gën a fonk ndawi Afrig yiy fëg ci buntam.
Nu jeexale ko ci ne, li àddina sépp war a jàng ci mbasum koronaawiris mi mooy ne, nit ñépp benn lañu, warul am xàjj-ak-seen. Muy jamonoy mbas, naqar, tiis walla jàmm, ñépp war a doon benn, joxante cër. Lii lanu mbasum Covid-19 bi fàttali ci anam yu metti. Amul réew walla xeet wu ci mucc. Fu nekk nee na fa saraax, daaneel fa ku weex ak ku ñuul, boroom alal beek baadoolo bi, ñi siiw ak ñi siiwul. Booy seet sax, danga naan dafa singali kilifa yi gën a mag ci àddina si. Moo tax, képp kuy nit, war ngaa fàttaliku kàdduy Martin Luther King ya. Dafa ne woon : War nanoo jàng a dund ni ay doomi-ndey, bu nu ko deful, dinanu dee nun ñépp niy tuut-tànk yu seen xel desee mat.
*Boos Ndóoy bind na ci nasaraan ñeenti téerey xeltu yu am solo, ñu mën cee lim ‘’L’énigmatique clé de l’immigration’’ ak ‘’L’Etat déballe tout’’. Boos Ndóoy doomu-Senegaal la, dëkk Monreyaal ca Kanadaa, di fa liggéey.
Ñande 11 Duujal (Mai) 1973, Omar Bolondee Joop sagata feeloyaŋke-filosof senegaalnaajo luutndinooɗo laamu hooreejo Lewopool Sedaar Seengor, yiita ene hawri e lajal, tawi omo sokanoo e kasoo e Duunde Gore ndee. Ko ene wona jooni duuɓi cappanɗe Joy, yiyannde laamu nde, so wi’de ko o baraaɗo, heewɓe ene calii ɗum, ɓeen jagguɓe wonnde ko woni goonga koo, koo o baraaɗo. Artude e dew-rewe harbiyanke Bolondee Joop ko njiilaw (miijitaade) e dumunna waylitaare (rèvolution) he nder Senegaal.
Winndi ɗum ko: Foloriyan Bobeen
Ñande 2 Mbooy (Mars) e Dakaar, ko adii jaggugol luutndiiɗo senegaalnaajo Usman Soŋko e ñalawmaaji jayngol kuɓɓunooɗi leydi ndii, fedde daraniinde waylitaare haɓotoonde jaggitagol arani en, ina daranii ngootaagu Afrik (Frapp) yuɓɓinii yeewtere jaayndiyankooɓe ngam noddude yimɓe ɓe e darnde ngam haɓtagol maalde halkugol harbiyaŋbkooɓe luutndaare ndee e Senegaal. E caggal taabal ɗo haalatnooɓe ɓee njooɗinoo ɗoo, ene teskanoo natal Omar Blondee Joop, sagata daraninooɗo waylitaare ndee e kitaale 68, caŋkinooɗo e kasoo ñande 11 Duujal 1973 to Duunde Gore. Ɗuum ko maande e nder goɗɗe, siftinde e nder hakkillaaji senegaal, jimme Bolondee Joop. Mbaadi makko ene yiite kadi e natal mawngal ngal nati ɗum e Dakaar, ñiiɓirde Senegaal, kawtal natirooɓe binndi Radikal Bomb Shot, ɗuum ina teddiniraa harbiyankooɓe wellitaare ɓaleeɓe e nder aduna oo, caggal warngo Sorso Foloyid to Dowlaaji Dennduɗi Amerik (USA).
Natal ɓulningal miijo (ñemtiniraangal) ngaal natal baɗiraangal ayerosol waɗanoo ko e 1970, te ngaal ƴeftnoo ko balɗe seeɗa tan hade makko riiweede e leydi Farayse, sabu makko jeyeede e dille Duujal 68 ɗee. Duuɓi seeɗa caggal ɗuum, cerindiiɗo oo wonti loraaɗo. Nde o saŋkii e kasoo, lebbi sappo e nay caggal nde o ñaawaa, kuugal sokeede duuɓi tati fawaa e makko sabu njanngu e kisal laamu, ardiiɓe laamu senegaal mbi’i wonnde ko o bartiiɗo. Kono heewɓe kaali, kollitii ina njogii dalilaaji celluɗi wonnde ko o baraaɗo. Gila ndeen ɓesngu makko nan darii, haaɓaani e ɗaɓɓude wonnde yo ñaawoore waɗe, te harbiyaŋkooɓe dariiɓe haa e ñeeñɗuɓe daraniiɓe golle pinal ngaditinooma e ɗuum ngam wuurnude e wuurtinde hakkille makko.  Saŋkaare Omar Bolondee Joop, waawa joñeede tan jaggiree no aksidaa daartol nih. So ngoonga nih, ina woɗɗi ɗuum, ko ɗum daawal muusngal, kaaɓningal naatowal e silsil juutɗo muuseele bonɗe ɗe laamu Senegaal waɗi! Heewaani teeŋtineede golle dente kaɓotonooɗe laamu Lewopool Sedaar Senngoor, walla hokkudeɗe faayiida, sabu oo gidiiɗo wonde hooreejo leydi Senegaal (1960-1980) heɓii mahde leydi ndii haa ndi woni yeru to bannge potal hono demokarasi, no won heen nji’runoo ɗum nih.
Daarti gummiiɗi e laamuji feewtude e heɓegol jeytaare Afrik ina tonnga sahaaji dew-rewe wellitaare ndee e yeeso jaggitagol nafooje leyɗeele araniije ɗee, tawa ko ardiiɓe hesɓe leyɗeele jiimanooɗe ɗee nguurni ɗuum, mballiti e ɗuum, ina heewnoo yiyeede tuggude e kitaale 1960. Caggal jeytaare leyɗeele ɗee to bannge dawrugol (politik), nde ngannduɗaa ko innde tan, laamuuji ndoolndoolaagu (autocraties) doŋre ndee ( Afrik) e ballal  leyɗeele koloñaal jiimnooɗeɗe ɗee,cuɓii semmbinde doole majji, tawi ko feere ngam ñifde kala laabi waylitaare, ñifde filñitaagol  dente e dille noddooje fayde e jeytaare e taƴgol geƴƴelle njiimaandi e peeje laamuuji jowitiiɗi e ngaluyŋkaagal (capitalism).
Leydi Senegaal, ko goonga heɓaani e nder mum luure politik hono leyɗeele catiiɗe ndi ɗee ni, kono noon, fuunti  gonnooɗo e neɗɗaagal ndenndaandi kaaletenoogal e yimiyaŋke-hooreejo leydi Lewopool Sedaar Seengoor oo, majjinii miijooji men e golle makko politik. E njiimaandi lannda Union Progressiste Senegalaise, oon parti gooto e leydi ndii mo o ardinoo, ardiiɓe ɓee njaltini ko peeje muusɗe to bannge kaɓagol, lorlugol; ɓe kulɓina, ɓe njagga, ɓe coka, ɓe lorla kala serindiiɓe, ɓe njaha haa ɓe mbartina ɓe (nduñaɓe e wartaade).
Bolondee Joop, jibinaa ko e 1946, e leydi Niseer ndi Farayse jiimnoo. Baaba makko, cafroowoo afriknaajo ittanoo ko Dakaar, ñiiɓrde jiilgol leyɗeele hiirnaage Afrik gonnooɗo e njiimaandi Farayse, o nuldaa to Ñamey (Niseer). Miijooji makko to bannge politik ngonaano ɓurɗi ŋeerde, kono noon ardiiɓe laamu koloñaal ina tuumatnoo mo wonnde o yiɗaa leydi Farayse, sabu golle makko jowitiiɗe e pelle jooltooje hujjaaji liggotooɓe- sendikaaji- e naatgol makko e lannda Section Française de l’Internationale Ouvriere mo Meeter Lamin Gey ardinoo. Nde tawnoo leydi Farayse ina hulnoo semmbe dente kaɓotooɗe laamu koloñaal gonnooɗe tan e ɓeydaade, caggal nde Wolde Adunaare ndee gasi, ñiiɓirde koloñaal ndee ina reenatnoo no feewi ɓe o innirnoo yimɓe ɓe njiɗaa leydi Farayse éléments anti-française. Caggal nde jibnaaɓe makko njamiraa yoo koot Senegaal, Bolondee Joop wuuri ko ɓuri heewde e cukaaku mum ko Dakaar. Ko tawi omo  yahra e duuɓi sappo e nay, o ari jooɗaade Farayse, ɗo baaba makko ƴeftitnoo jaŋde mum cafrugol.
Bolondee Joop he nder batu e jeewte ko fayti e dawrugol Bolondee Joop wuurii e leydi Farayse, e ko ɓuri heewde e kitaale 1960. T o Pari, o jokki jŋde makko e fannu coñce, te o luggini ganndal makko e feloyaŋkaagal-filosofi-ɓooyngal ngal leyɗeele Orop, gila e annduɓe wi’eteeɓe Aristot, Kant, haa e Hegel e Rusoo. E nder naatgol makko e duɗal toowngal Ecole Normale Superieure mo Saint-Cloud, o fuɗɗii jokkondirde e dente waɗooɓe politik, o jeyaa no feewi e jeewte ɗe yuɓɓintunoo goomuuji keewɗi innirtenooɗi fannu gauche oo e politik: Ko dumunna nde dente kaɓotonooɗe laabi kapitaalism oo e nder Orop ƴoogatnoo miijooji mum en e waylitaare pinal jaalinoonde to leydi Siin ndee, te ɓe njahdaano fes e njanngu soofaaɓe Amerik mbaɗnoogu to leydi Wiyetnaam. Sanɗaaji-etijaa en Farayse, eyɓintenooɓe wonde fotde 10,000 e 1968, ɓurnoo wonde, ɓurnoo wonde hare mum en ko nga, nafooje ngenndiiji ɗii, walla nafooje toɗɗiiɗe leyɗeele Afrik kala. Bolondee Joop to bannge mum, joginoo koyngal ko e adunaaji ɗiɗi ɗii kala. Dumunna seeɗa caggal nde o nani haala harbiyaŋke senegaalnaajo oo ina haale, juɓɓinoowo filmaaji bi’eteeɗo Jean-Luc Godaar suɓii mo yo o jeye e filma mum bi’eteeɗo La Chinoise (1967). Nde tawnoo o ɓulnotonoo miijooji makko ko e binndanɗe annduɓe wi’eteeɓe  Spinosa, Marks e Fenon, Bolondee Joop ene hiisinoo ko wi’etee eclectism théorique- ƴooggol ganndal e fannuuji keewɗi- hakkunde fannuuji bi’eteeɗi: situationnism, anarchism, maoism, e trotskism, o ƴoogatnoo ganndal makko politik ko ummoraade e laabi e peeje keewɗe, tawa noon omo salii kala ko woni dogmatism, ɗuum woni jaggitaade tan e miijo wooto, feere wootere, ganndal gootal, sirŋinoo heen, saloo ñiŋooje, saloo goɗɗum ko wonaa ɗuum.
Sabaabu nde golle makko politik Bolndee Joop riiwaa e leydi Farayse o faatiraa Senegaal, e maayirɗe 1967. Wonndude e yahdiiɗe woɗɓe senegaalnaaɓe janngunooɓe e leyɗeele Orop, o jeyaa e dental bi’eteengal Movement des jeunesses Marxist-Leninistes (M.J.M.L), heen catal mum gootal jibini dental bi’eteengal Front anti-imperialist And Jëf. O felliti woppude dente goowaaɗe ɗee e no liggortoo nih, Bolondee Joop woni e huutoraade e mawninde mbaawka to bannge ñeeñal, te o ɓamti eɓɓoore mago-tiyaataar e mbedda peññinoowo ngoƴaaji yimɓe ɓee e ko ɓe njiɗi, tawi e ɗum jokkii e théâtre de l’Opprimé mo Augusto Boal.
Hade maa waɗde mago e leegal, maa nganndaa hoɗɓe heen ɓee, naataa e maɓɓe, teeŋti e nder sagataaɓe ɓee… Mago amen maa yah haa e nder nokkuuji ɗo yimɓe ɓee ndentata ( jeereeji, sinemaaji, dingire coftal ɓalli… Ko tiiɗnaade e tottude kala tiitoonde, kala sifaa, kala neɗɗo, darnde Afrikyaŋkoore… Teeŋtinoon e feewnande hoore mum kala ko waawi feewnude… Tonngugol hakkille oo: Maayde ɓuri maccungaagu.
Senegaal ko leydi heɓndii jeytaare mum kono wonnoo ko e njiimaandi koloñaal kesiri (néo-colonial). Senngoor ɗo adan ɗoo yahdaano e jeytaare timmunde ɗoon e ɗoon, o ɓurnoo yiɗde ko jeytaare ardoore seeɗa seeɗa e daawal duuɓi noogaas. Ko nii woni nde o woni hooreejo leydi, o noddi e ballal ummaade e leydi Farayse. E1962, Senngoor tuumi, e dow fenaande, gollidiiɗo makko ɓooyɗo Mammadu Jah, hooreejo dental jaagorɓe, wonnde ene yiɗnoo liɓde mo- Jah e wonndiiɓe mum njaggaa, nawaa e waawnere, cokaa ko ɓuri duuɓi sappo. E 1968 geddere liggey huuɓtidinnde dulɓitoorii ɗo Dakaar ɗoo, haa saarii e nder ko heddii e leydi ndii hee, polisaaɓe ɓee kaɓtiiɓe wonndude e ballal kooniŋkooɓe Farayse. Ɓeydaare ɓadtondiral hakkunde Senngoor e leydi Farayse heɓii e kaaɗtuki mum e 1971 nde hooreejo leydi Farayse oon sahaa, Georges Pompidou, sehil makko mo o janngidnoo, yilli Senegaal. Ko ina ɓura hitaande Dakaar ina heblanoo nguun njillu, raɓiɗngu, ngu ñalawma gooto tan. E laawol mawngol ɗo sate laamɓe ɓee fotnoo rewde ɗoo, ardiiɓe ɓee peewnitno laabi e kuɓeeje ɗee fof, ngam etaade suuɗde kala maale baasal e wuro Ndakaaru ngo.
Georges Pompidou hooreejo leydi Farayse ene wonndi e Lewopool Sedaar Senngoor hooreejo leydi Senegaal, nde o ari njillu Senegaal 1971
Wonande sagataaɓe heewɓe harbiyankooɓe sirŋiniiɓe, nguun njillu laatiima waadere ɓurtunde, jaɓɓogol hooreejo leydi Farayse ko tooñannge (ceknorogol) tigi. Jonte seeɗa ko adii, goomu ngootu innitotoongu e dental Amerik Black Panther Party e Tupamaros en to leydi Uruguway, duppi galle pinal Farayse (centre culturel Français) e Dakaar, e won e gollorɗe jaagorgal Taraawo Piblik. E sahaa njillu nguu nguun goomu enndii yande e sate hooreejo leydi ndii o. Kono noon won jeyanooɓe e maggu njaggaa. E nder ɓeen ñaawaaɓe, heen ɗiɗo ko miñiraaɓe walla mawniraaɓe Bolondee Joop. Kaŋko ne omo hoolinoo (goongɗinnoo) gollugol ɗoon e ɗoon (action direct), kono o jeyanooka e sagataaɓe waɗnooɓe janngu nguu ɓee, tawi ko o ruttinooma Paris lebbi seeɗa ko adii ɗuum, caggal nde happu kuugal riiwgol makko timmi.
E nder ngoon iiñco-iiñco, Bolondee Joop felliti, kaŋko e sehilaaɓe heewɓe, ummaade Farayse ngam janngude hare wonndude e njogitaaje. Eɓe ngoni e laana ndiyam, Orient-Ekpres, ɓe taƴciti Orop e laana njoorndi, hade maɓɓe yettaade e kaŋ Fedyin en ɓe Palastin e nder leydi Siri, e haɓeteeɓe leydi Eritere. Eɓɓoore maɓɓe wonnoo ko diiftaade jooɗaniiɗo (Ambasadeur) Farayse e Senegaal, ngam wostondirde mo e haɓdiiɓe maɓɓe sokaaɓe. Caggal lebbi ɗiɗi Bolondee Joop e sehilaaɓe mum ngummi e jeereende, naati wuro teeru. Ɓe ɗamininoo ko heɓde ballal ummoraade e dental Black Pnther Party daaynooɓe e wuro Alser, waawnooɓe jokkondirde ɓe e Front de Liberation National e leydi Alseri. Kono taƴondiral baɗngal e nder dental ngal addaniiɓe yuurnitaade feere maɓɓe. Caggal ndeɓe ndewi e sahaa daɓɓo to Konaakiri, ɓe tiindii Bamako, ɗo hoɗnoo huunde e ɓesngu (koreeji) Bolondee Joop. Ko ɗoon ɓe peemniti njuɓɓudi maɓɓe. Polis jaggi goomu nguu e maayirɗe lewru Jolal (Novembre) 1971, balɗe seeɗa ko adii njillu laamu hooreejo Senegaal e leydi Mali; njillu makko ngadanu e leydi Mali gila nde Federation Mali fusi e 1960. Gollorɗe roɓindo kabaruuji sirlu Mali, e gardagol dowlirɗo bonannde oo, hooreejo Surete National Ceekoro Bagayoko, ina dewindinoo ɓe no feewi ko ina wona lebbi. Ndeɓe nuldaa leydi Senegaal, kuugal kasoo duuɓi tati fawaa e maɓɓe sabu Njangu e Kisal Laamu. Ko ɓuri heewde e ñalawmaaji maɓɓe kamɓe sokaaɓe ɗoon ɓee; ɓe njamiranooka yoɓe njaltu cuuɗi maɓɓe. Ngam ustude naatnaatondiral hakkunde maɓɓe, ɓe nji’atnoo fooyre naange tan ko feccre waku subaka, e feccere waktu kikiiɗe.
Ñande sappo e tati lewru Duujal (11 Mai) 1973, kabaaru yalti wonnde: Omar Saŋkiima, tawi omo yahratnoo tan e duuɓi 26. Kabaaru oo wa’ino fettannde nih. Teemedde e teemedde sagataaɓe naati e mbeddaaji ɗii, eɓe mbinnda e ɓale wuro Ndakaaru ngoo Senngor, barɗo hoore; ɓiɓɓe mon nana mbaree, pinee; warooɓe koye, Bolondee ko guuroowo-majjataa. Ɗoon tan laamu Senegaal suuɗi warngo ngoo. Caggal nde baaba mum Omar waɗi wullitaango, hono pelente, ngam warngo neɗɗo e dow ko wonaa teyaaɗe, mawɗo ñaawooɓe kalfinanooɗo alhaali oo, tuumi reenooɓe kaso en heewɓe to ñaawoore. O yiitiino wonnde e karnal kaso oo, Bolondee Joop faɗɗinooma e yontere adiinde kabaaru saŋkaare bartagol makko, te ardiiɓe kasoo ɓee mbaɗii no ellee hay huunde kewaani. Kono hade makko nawde deenoowo kaso cakkitiiɗo oo to ñaawoore, ardiiɓe toowɓe ɓee lomtinirimo ñaawoowo goɗɗo, oon, duuɓi ɗiɗi yeeso majjum, dartini ñaawoore ndee, nde o yaltini kaayitol pellital ordonnance d’incompetence wonnde ñaawoore ndee alaa mbaawka ñaawde ɗum!
Haa e kitaale 1990, kala nde 11 Duujal yontunoo, soldateeɓe ene mbaɗetenoo yoo piilto yanaande Omar Bolondee Joop ngam haɗde yimɓe ɓee mawninde mo e kala mbaadi.
Gila duuɓi keewɗi, Omar Bolondee Joop wonii sewnde ƴoogirgal miijooji wonande harbiyaŋkooɓe (militants) e jom ñeeñe (artistes) en. Nokkuuji kollirgol nate e filmaaji ene njokki e yuurnitaade taarik makko, tawa e ɗu, nootoo e mbaadi politik leydi ndii hannde. Peeje waawnere ɗe laamu nguu waɗata ina kollira no salaade ñaawde ndee ummorii e haŋki oo. E ɗee kitaale jawtuɗe, nguu laamu dartorii ko ustude wellitaare yuɓɓingol dille, ngu dartorii ko dirtinde ngalu leydi e huutoraade doole mum haa bona.
Ɗoo ɗo darnde politik ndee, e yeeso ɓiɓɓe leydi ɓee heddii tan ko e haala ɓola, yooɗa e yeeso dente hakkunde-leyɗeele ballitooje ngaluuji, golle bonɗe ɗee mbaawata tan ko heddaade. Wonde aktiwist, daraniiɗo leydi e goonga, ina jeertina e Senegaal hannde oo, hono no holliri ɗum jaggugol e loruuji baɗnooɗi e lebbi feebariye-mars 2021, ko addande hoore mum hulɓinned, jaggeede, e sokeede e bellanteeje. Gii Mariyus Saañaa e woɗɓe ina nguuri caɗeele gonɗe heen ɗee. E ndiin mbaadi, laamu Senegaal nanndaani e jogiingu anniya artude e udditgol alhaali warngo Omar Bolondee Joop. Kono ɓadtiiɓe mo ina keddii e anniya haa hannde oo. E no ɓe mbiirata ɗum e kala sahaa: Ko jamma juuti fof haɗataa naange fuɗɗe.
Niki bésub tey jii la eksame bakaloryaa bi door ci réew mépp. Jukkees na ci yéenekaay L’AS ne, 155109i wutaafon ñooy sëgg bind ngir am lijaasa bile. Waaye ci biir 155109i wutaafon yooyu, 52 yoo jël ci 100 bu nekk, ay jigéen lañu. Séddalees na wutaafon yi ci 496i batu. Bakaloryaa nag, lijaasa bu am soloo ndax gone gu ko amul doo mën a bindu iniwérsite, moo xam fii ci Senegaal walla bitim-réew. Ginnaaw ren mbas mi yàq na lu bare ci njàng mi, eksame bi dina gën a jafe ci ndongo yi.
Kenn du jëfandikoo Covid Organics fii ci Senegaal. Porfesoor Musaa Séydi xamle na ni garab gii di Covid Organics te juge Madagaskaar du bokk ci garab yi doktoor yiy jëfandikoo ngir faj koronaawiris. Bi gëstukat yi saytoo bu baax garab gi, gisuñu ci chloroquine, gisuñu ci it benn doom buy faj koronaawiris. Te li gën a yéemee ci garab gi mooy, kenn mënul a xam dëgg-dëgg liñ ci xooj yépp astemaak liñ ko defare. Rax-ci-dolli, bi doktoor yi jàngate li ne dëgg ci garab gi, fekk nañ ci poson, loolu tax leen a tere Covid Organics fii ci Senegaal, ndax dara wóoru ci.
Atum 2005 ak léegi daara ju mag jiy tàggat taskati xibaar yi ci Iniwersite bu Ndakaaru day tabb ñi yelloo jiite ko. Àllarba 26éelu fan ci weeru Ut 2020 jàngalekat ak saytukati Daara ji ñoo njëkk a tànn seeni nit. Ci kow loolu, ci 13 ñi doon wote, 9 yi wutaakon bii di Mamadu Njaay lañ jox bopp, 4  yi ci des faruñook kenn ; kon bésu wote ba dees na jël 3 baat féetëlee kook Mamadu Njaay.
Bu loolu weesoo, talaata 1 sàttumbar yeneen ligéeykati CESTI yi tamit 12 lañu te 7 yi Njaay lañu àndal, 5 yi woteel soxna si Kusoŋ Tarawore miy jiite tey CESTI.
Omar Bolondeŋ Jóob a ngi juddu ci 10eelu fan ci weeru sàttumbar 1946 ca Ñaame, péeyub réewum Niseer. Mu ngi faatu ci 11eelu fan ci weeru Mee 1973 ca kaso ba woon ca dunub Gore. Omar Bolondeŋ Jóob, nag, kàngam la woon ci biir kàngam yi, jànge ca lekkoolu digg-dóom ji ñu duppe Louis-le-Grand ca Pari. Bim fa génnee, mu tàbbi ca daara ju mag joojee ñuy wax École normale supérieure de Saint-Cloud. Jamono jooju, waxuma la sax am lijaasa ca daara joojee, waaye jànge fa rekk doyoon na ndam, dib sag bu réy a réy ci boroom. Bokk na ci liy màndargaal dayo daara jooju, mooy ne ki jëkk a jiite réewum Senegaal, Lewópóol Sedaar Seŋoor, ñu ràññee ko lool ci wàllum ladab ak mbind, bëggoon na fa dugg, waaye daa lajj. Muy biral ne, daara jooju, ab como daawu fa teg tànk. Am na sax ñuy wax ne, Seŋoor da koo iñaane woon ndam loola, ragal ne dina ko may fitu wujje ak moom ci làngu politig gi, ñeel Senegaal.
Sëñ bi Jóob, nag, du woon ragal walla tóoyemaan, ni ko ndaw yiy waxe. Bañkat dëgg la woon, ñeme woon xeex. Dafa di sax, ni mu ame woon noonu fit moo taxoon ñu dàq ko, moom ak benn doomu Farãs bu daan wuyoo ci turu Daniel Cohn-Bendit, ca daara ju mag jooju, ci atum 1969. Waaye yemul foofu. Ndege, Omar Bolondeŋ Jóob dafa xaroon tànki tubéyam, di xeexal askanu Senegal. Mi ngi féete woon ci kóminist yi, daan roy ci doxalinu Mao-Tsé Toung. Kurél gi mu bokkoon mësul a juboo ak Seŋoor, foo leen fekkaan, ñu ngay jàmmaarloo. Ndaxte, Seŋoor nguurug Farãs la fi toogaloon te, ci wàllu xalaat ak politig, yoonu kapitaalist yi la Farãs ak ñi far ak moom toppoon. Loolu mi ngi tollook jamonoy xareb suuf (guerre froide) bi amoon ci diggante U.R.S.S. (kóminism- sosiyalism) ak réewum Amerig (kapitaalism–liberaalism). Àddina si xar ñaar : ñii far ak U.R.S.S. miy mujje dooni Riisi, ñeneen ñi far ak Amerig.
Bi mu ñibbisee Ndakaaru, mu wéyal xeex boobu ci ndimbaluy rakkam. Ñoom ñépp ñu doon xeex nooteel, teg ci di ŋàññ doxalinu Seŋoor mi doon wéy ci waawi Farãs. Seŋoor demoon na sax ba jël Jean Collin, di doomu Farãs, boole ci di jegeñaale Jacques Foccart, toftal ko ci boppam, dénk ko lépp lu jëm ci kaaraange biir réew mi.
Loolu la Omar Bolondeŋ Jóob ak i àndandoom doon xeex. Ndax kat, Seŋoor dafa jébbalu woon ci Farãs ba nga xam ne, buñ tisóoliwaan Pari, mu ne yaaram-kàlla. Am jamono, Seŋoor sumboon fi liggéey bu mag ñeel mbeddi ndakaaru yi, santaane ñu set-setal gox-goxaat yi ngir laabal leen. Te, nag, duggewu ko woon lenn lu dul teeru Pompidou mi jiite woon Farãs, ngir bégal ko. Loolu metti lool Omar Bolondeŋ Jóob ak i rakkam ba tax ñu demoon taali Njawriñu Liggéeyu caytu gi ak Kërug aada ak cosaan gu Farãs ci Ndakaaru, ñu doon ko wax  Centre culturel français .
Yemuñu ca, ndax defaroon nañ ay ndell, fasoon leen yéenee sànni ci kow woto yi yaboon Seŋoor ak kilifa tubaab yi mu waroon a teeru. Wànte, dañu mujje lajj ci pexe moomu. Ci lañu leen tege loxo. Jàllo Jóob moom, dañ ko tëjoon Kéedugu giiru dundam ba noppi sas ko liggéey bu mu sañutoon a bañ, dëkke koo metital ak a xorñoññal ca biir kaso ba. Ca la Omar nisëree woon ca Mali ga mu dawoon làqu, ne day afalsiy rakkam, kilifay Bamako tegati ko loxo, jébbal ko nguru Senegaal.
Ñaar fukki fan ak ñett ci weeru Mars ci atum 1972 la këru àttekaay bu Seŋoor àtte woon Omar Bolondeŋ Jóob, daan ko ñetti ati kaso yu mu waroon a tëdd. Li ñu ko jiiñoon moo doon nasaxal kaaraange réew mi. Mu doon xeex doxalinu Seŋoor wi aju woon ci li neex tubaab yi ba noppi worook bëgg-bëggu askanu Senegaal. Moom Omar Bolondeŋ Jóob, dafa mujjee ñàkk bakkanam ca kaso bu Gore ba ñu ko dencoon.
Ci 14eeli fan ci weeru Mee atum 1973, la yéenekaayu nguur gi, Le Soleil, siiwal xibaar bu tiis bi : Kurél giy sàmm kaso yi (…) mu ngi xamle ni Omar Bolondeŋ Jóob xaru na ci néegam ci biir kasob Gore ginnaaw bi mu yeewee buum ci baatam. Mu ngi ko def ci boori ñaari waxtu ci guddi. Booba, 26i at kepp la Omar Bolondeŋ Jóob am. Amaat Daŋsoxo ne woon ca tonet, wax ne : Dafa leer nàññ ci sama bopp ne Omar Bolondeŋ Jóob dañu koo bóom. Li tax kilifa yi ŋànk réew mi bóom ko nag, lenn rekk la : ak xel mi ko Yàlla mayoon, Omar mënoon na leen fee jële !
Ndeysaan, njabootu njóobéen – rawatina Jàllo Jóob – ñoo ngiy wéy di xeex booba ba léegi ngir ñu bañ a fàtte seen mag jooju. Ñoom li ñu jàpp mooy ne, Omar dañ koo rey, te dara waralu ko woon lu dul politig. Omar a ngi gaañu ginnaaw bi ñu ko metitalee ca kasob Gore ba, te ñu mën a njort ne lépp ci ndigalu Jean Collin la ame. Ñu bare ci ñiy gëstu ci mboorum (histoire du) Senegaal, loolu lañ jàpp.
Guddi àjjuma, dëppook 3eelu fan ci weeru Awril, doon guddi gi jiitu bésub baaxentalub sunu moom-sa-réeew, la benn jànq bu am 28iat, di wuyoo ci turu Hibaa Caam, ñàkk bakkanam, ci anam yu tiis te doy waar. Ñu ngi ko fekk mu tëdd, ne nemm, di waccu deret. Ci li taskati xibaar yi wax, xale bu jigéen bi, dafa jël lu ko ëpp doole ci ay donji dorog, ba faf ca faatoo.
Loolu nag, mu ngi xewe ci Almadi gii ci Ndakaaru, ca kër gu Baaba Jaw ITOC di luye. Moom nag, boroom alal ju raññeeku ci réew mi la te doomam bu jigéen moo ko féetewoo. Ñi fa daje woon ay moroomam lañu, ay xale yu góor ak yu jigéen, ne fay fo ak a topp seen bakkan, doon it ay doomi boroom alal, ak ay doomi kilifa yu ñépp xam ci réew mi. Ku ci bokkul ci ñi ŋànk nguur gii fi ne, am nga ci jegeñaale ; ñu ràññee ci : Daam Amaar, doomu ndem-si-Yàlla-ji Amet Amaar mu NMA SANDERS, doon itam goro Yusu Nduur, Luuti Ba te baayam di jiiteb kurëlu tàggat-yaram.
Xew-xew bu ni mel nag, dafay firndeel, ci lu amul benn werante, yàquteg goney réewum Senegaal fi mu toll. Dees na ci joxoñ itambaaraamu tuuma kilifay réew mi, ci ñàkk a yarseen njaboot ni mu ware, bàyyi leen ci seen sago. Li jar a laaj dëgg nag mooy : ana nu ay gune yu juddoogul, mën a yore xaalis bu dul jeex, di ko pasar-pasare nu mu leen neexe, ci Senegaal gu ndóol gii ? Lu doy waar la ! Rax-ci-dolli, ñu mel ne ñu réer, wàcc seen and,waral ñuy daje di jolluy bitéeli biiñ ak a tux sineebar, dëkke càkkaay…
Dëgg la sax, mënees na jàpp ni àddina day dox, ngir jamono ju nekk ak i feemam. Waaye kat…. !
Ak lu mu ci mën a doon daal, li ëlëm ñépp,mooy, jamono ji jéyya yii yépp di ame, tiis ak njàqaree ngi lëmbe àddina, ba tàbbi ci sunu Senegaal gii, muy CORONAVIRUS.
Mbas la moo xam ne, réewoo-réew mu ngi fay tëral ak a fàdd doomi–aadama yi. Ngir xeex ko nag, fii ci sunum réew, gornmaa bi dafa jël ay dogal yoy, bokk na ci : tere nit ñi ñuy génn guddi, ku nekk war a lëlu ba fajar. Beneen laaj bi nag mooy : xale yooyii newoon ci mbumbaay, ba dogal bi dal seen kaw, ana fan lañu jaar alkaati yi aakimoo mbedd yi. Ana nan lañu def  ba mën a dem ak dikk, guddi, tollook 10i waxtu, ba Hibaa mën a fekki xaritam yi ? Walla, ndax ñoom, xale yooyu, dañu leen a jox ay kayit yu leen may boobule sañ-sañ ? Su ñu noppee ci laaj yooyu, beneen taxaw, muy : ndax dafa am ñaari Senegaal : gu baadoola yi yoon mën a dal seen kaw, saa su ne, ak geneen, gu ñeel boroom barke yi, ñuy buum di bummi, di tambaambalook a def lu leen neex ? Dafa mel ni daal, yoon buy digal ak a tere, baadoola yee tax ; ci ñoom daal la gën a jekk. Moone, dañuy faral di wax naan : Senegaal, benn bopp la, kenn mënu koo xar ñaar !  Am déet ?
Laaj yi yamuñu foofu de ! Leneen li mat a xam, mooy : ndax CORONAVIRUS bii, dafa am ñu mu dul song ? Du dañu naan feebar bixamul xàjjale? Ak li ñuy woote yépp ci rajoo yeek tele yi jëm ci jumtukaay ak i matuwaay ngir moytu feebar bu bon bi, niki : soriyantoo, raxas say loxo, ak yu ni mel, naka la sunu njiit yi mën wëlbatikoo, bàyyi seeni doom, ñu topp seen bakkan, di doxe maa-tey ? Xanaa kenn mënul ne bëgguñu seen doom yooyu de ? Walla, ñoom ci seen bopp, dañoo gëmul dara ci li ñuy woote ?
Mbir maa ngoog. Laaj yi bari nañu lool, te yeneen mat naa leeral, yu mel ni, Hibaa Caam mi ci ñàkke bakkanam, ku ko rey, ak ci yan anam la faatoo ? Li ci gën a doy waar nag, mooy, doonte ubbeeguñu lànket bi, taskatixibaar yi xamle nañu ni, way-jur yi ci seen doom taq ripp, ba alkaati yi teg leen loxo,  ña ngay dugg ak a génn, di lal ay pexe. Looluteey na xelu ñu bari, ba ñu jàpp sax ni mbir mi du mujj fenn.
Loolu nag, su amee it, du fi guléet : xanaa fàttewuleen Mati Mbóoj, janq bu siiw boobu fi génnoon àddina moom itam, ci anam yu ni mel? Mel na ni nag, yëf yaa ngi bëgg a ëpp i loxo, te lu ëpp, tuuru. Su ñu ci jógul, du baax ci guney réew mi.
Waaw, Senegaal gii xar ñaar, ak ñawtéef yi lëmbe réew mi, ndax mënees na koo saafara ?
Ci bésub altine, 2eelu fan ci weeru màrs, atum 2020 la Covid-19 bi ganesi Senegaal. Xibaar baa ngi tukke woon ci jawriñ Abdulaay Juuf Saar mi yor wàllu wér-gi-yaram ak ndimbalug mbootaay gi. Benn doomu Farãs a ko indaale woon. Doktoor ya nekk ca Institut Pasteur tey saytu lépp lu aju ci jàngoro ji ñoo dëggaloon xibaar bi. Yéenekaay yépp xéye ko ci talaata ji, def ko ci seen i xët yu njëkk. Njiitu-réew mi génne 1 miliyaar ak genn-wàll, wàññi deppãsi liggéey yi ñeel bitim-réew. Ñu ne déet-a-waay, ci talaata ji, 3eelu fan ci weeru màrs, ñu gisaat beneen tubaab, ab farañse bu am 80i at bu ame covid-19 bi : muy 2 aji-tawat. Ca ëllëg sa, 4eelu fan, jawriñ ji génnewaat beneen yëgle, di ci wax ne Institut Pasteur fekkaat na doomu-jàngoro ji ci dereti yeneen ñaari nit.  Kenn ki dib jigéen ju am 68i at, di soxnay aji-tawat bi am 80i at. Moom, 29eelu fan ci weeru feewaryee la fi ñëwoon, àndoon ak jëkkër ji. Keneen ki, moom, ab doxandéem bu jóge woon ca réewum Àngalteer la, 33 at la am te mu ngi ganesi woon Senegaal ci 24eelu fan ci weeru feewaryee.  Boobaak léegi, nag, way-tawat yi dañuy gën di yokku.
Li ko dale altine, 2eelu fan ci weeru màrs ba tey jii, bés bu nekk ñu jot cib yégle bu bawoo ci njawriñu wér-gi-yaram geek ndimbalug mbootaay gi ñeel Covid-19 biy doxantu ci biir réew mi.
Ginnaaw yégle bi jiitu bi génnoon ci altine ji, 2eelu fan ci weeru màrs, jot nañoo génne 18 yégle yiy saabal ci Covid-19 bi ak dogal yiñ ci jël, lépp di 19 yégle. Yégle bu mujj baa ngi génnoon ci bésub 19eel. Bees sukkandikoo ci bi ci mujj, limu way-tawat yi yokku na ba àgg ci 38. Waaye, yégle baa ngi nuy xamal ne, 5 yi wér nañu. Ñi ci des, mënees na rafet njoort ci ñoom. Ngir bañ jàngoro ji law, njiitu réew mi jël na ay ndogal yu bare.
Ci bésub 14eelmàrs la njiitu réew mi wax ak askan wi, xamal ko naka la mbir mi tëdde ak yan pexe la nguur gi lal ngir xeex Covi-19 bi. Ci pexe yooyu, nag, bokk na ciy  ndogal yu bare  yi mu jël ngir aar réew mi, muy ay tere yi aju ci :
– bépp xew-xew buy waral am mbooloo di daje ci diirub 30 fan ;
– gaal yiy yab ay tukkikat ;
– tëjub daara yépp ci diirub 3 ayu-bés gën-caa-ndaw ;
– yokkute saytub wér-gi-yaram ci digi réew mi, muy digi suuf yi, yu géej gi ak bu jàww ji ;
– màggalub moom-sa-bopp gu ren ji, dees na ko yemale ci teewaayu soldaar yi doŋŋ ca pale ba ;
– nguur gi bëtal na lépp lu aju ci aji ren yi, muy yu jullit ñi ak yu kercen yi ba jëmmi-jamono ;
– Air Sénégal dakkal na tukki yi ;
– njiitu réew mi dina jiite ñaari ndajem kaaraange ayu-bés gu nekk ;
– njiitu réew mi taxawal na itam ag kurél guy xeex Covid-19 bi, dippe ko  Force-Covid-19  ;
– jawriñ ju ne dina joxe 1 miliyoŋ ngir jàpp ci xeex bi ;
Waaye, njiitu réew mi waxul dara lu leer ñeel xew-xewi diine yi. Dafa rekk ñaan kilifa diine yi ñu dimbali nguur gi ci ndogal yi mu jël. Jaarul ci digg bi wànte li mu ci jublu mooy wax leen ñu fomm xew yiñ doon waaj a amal weer yii nu dégmal, rawati-na ca Tuubaa.
Ndege, ñi ëpp ci way-tawat yi Tuubaa lañ nekk. Te, ginnaaw Ndakaaru, Tuubaa moo ëpp ay nit ci Senegaal.Ab Móodu-Móodu moo jóge Itali, teersi Tuubaa, indaale jàngoro ji, wàll ko lu tollu ci 10 nit.
19 Móodu-Móodu yi caŋ Móritani
Ca njëlbéen ga, ay doxandéem ñoo ame woon jàngoro ji. Waaye, bi Móodu-Móodu Tuubaa bi ñibbisee, ci la ko wàll njabootam, mu tàmbalee law. Mu am, nag, ay Móodu-Móodu yu bare yiy daw réewi Tugal yi ame jàngoro ji. Ginnaaw biñ dakkalee tukki roppëlaan yi, ci suuf si walla géej gi lañuy jaare. Waaye, réewum Móritani dafa jàpp 19 ci ñoom, téye leen fa. Mu mel ni ñu ngi ci gutë.
Bennoo bokk xeex jàngoroy Covid-19
Wolof nee na, upp baax na ci laax bu tàng. Moo tax, jamono jii, réew mépp a ànd doon benn ngir xeex jàngoroy Covid-19. Muy kujje gi, kilifa diine yeek yu aada yi, ñépp a ràngu ci ginnaaw nguur gi ngir jàppale ko ci xeex bi. Kurél yu bare tamit, rawati-na way-moomeel yi ñoo ngi bey seen wàll ci waar wi. ARTP booloo na ak waa Orange, Free ak Expresso ngir ñaax askan wi ci matuwaay  yi nit ñi war jël ngir moytu Covid-19.
Siin a ngi wallsi Senegaal
Réewum Siin mi jëkk a ame mbas mi fas naa yéene jàppale nguuru Senegaal ci xeex bi. Ci noonu, àmbasaadu Siin ci Senegaal rotal nay xibaar yu bare ñeel ndimbal loolu :
– dinañ may réew mi ay jumtukaayi faj ci nim gën a gaawe ;
– nee ñu, ràllumaanu Siin bu siiw bi sos  Groupe Alibaba , Ma Yun (Jack Ma) dina may réewu Afrig mu ne 100 000 mask, 1 000 yérey aaru ñeel doktoor yi, 1 000  écrans faciaux  ak 200 000 saytukaayi Covid-19 ;
– àmbasaad bi waxaat na ne, Groupe BGI dina may Senegaal 500 saytukaayi Covid-19 ;
– liggéeykati Siin yi dinañ lëkkook yu Senegaal yi ngir soppi loppitaanu Yaay-Doom bu Jamñaajo ngir jagleel ko way-tawat yi ;
Jawriñ Abdulaay Juuf Saar kalaame na yoon ñiy sos ak a weddi naan koronaawiris amul sax Senegaal, rawati-na Tuubaa. Ndekete, da cee am ñu xër ci diine ji ba mu ëpp, naan réew mi mbas du fi dug ndax sunu maam yu baax yi fi tëdd. Gisaanekat yi tamit kenn demul ñu des. Ñii a ngi naan koronaawiris bi amul, ñee naan mën nañ koo faj. Moo tax, bi leen jawriñ ji kalaamee yoon, ci lañ woo Abdulaay Mbay Peex, Selbe Ndom ak Gana Masire ñi doon weddi ne koronaawiris am na ci miim réew walla Tuubaa. Waaye, bi leen DIC wooloo, ku nekk ci ñoom dellu na ginnaaw.
Doktoor Séydu Jàllo ab farmasiyeŋ la, dib biyólósis ak  ancien interne des hopitaux . Xam-xamam màcc na tamit ci wàllu kiiraayu biir yaram ak ség. Tey, day waxtaan ak nun ci mbasum Covid-19 mi lëmbe àddina si. Ci xaaj bu jëkk bii, day indi ay leeral ñeel Covid-19 bi, di nu xamal yit li waral mbas mi law ci àddina sépp. Li ngeen di jàngsi mooy xaaj bu njëkk bi.
Paap Aali Jàllo : Ginnaaw bin la nuyoo, noo ngi lay ñaan nga wax jàngkati Lu defu waxu yi kan mooy Séydu Jàllo.
Séydu Jàllo : Maa ngi leen di fey, di leen jaajëfal ci li ngeen ma tànn ngir waxtaane mbasum Covid-19 bi. Man, Séydu Jàllo laa tudd. Farmasiyeŋ laa ak biyólósis. Nekkoon naa tamit  interne des hôpitaux  te am naa lijaasa  Master  ci  immunologie et infections , maanaam xam-xamu kiiraayu biir yaram ak ség.
PAJ : Lan mooy koronaawiris ?
SJ : Koronaawiris ngiir bu yaatu la, ëmb ay wiris yu bare lees mën a màndargaal. Ci benn boor, ci seen mbindin, koronaawiris yi dañu am melow téeñlaay, moo waral ñu tudde leen noonu.  Dañuy faral di nekk ci mala yi. Bu ko defee, mën nañ jóge ci mala yooyu, dugg ci biir nit ki. Moo xam daa fekk nit ki lekk mala bi, walla mu laale ak moom.
Ci beneen boor, boolees na koronaawiris yi ci xeeti wiris yiñ dippe  virus à ARN . Maanaam, xeeti wiris lañ yoo xam ne, benn, mën nañu jóge ci mala dugg ci nit ki ; ñaar, bu ñuy dugg ci nit ki dañuy soppeeku ci anam bu gaaw te dañuy gaaw a wàlle. Loolu, nag, day indi ay jafe-jafe yu bare ñeel pajam.
Te, cig fàttali, ci 21eelu xarnu biñ nekk, koronaawiris yi jot nañ fee sabab ñaari mbas yu metti lool : SRAS-cov ci atum 2002 ak Mers-cov ci atum 2013. Covid-19 biñ jànkoonteel ci jamono jii, xeetu koronaawiris bu bees la. Waaye, nag, dafa wute bu baax ak yi ko jiitu.
PAJ : Lan mooy màndargaal Covid-19 bi ?
SJ : Waaw, ni ma ko waxe léegi, koronaawiris yi jot nañ fee sabab ñaari mbas. Bi ci jiitu, mbasum SRAS-cov, mi ngi amoon ci atum 2002 jàpp 2003. Moom itam, réewum Siin la soqeekoo woon laata muy law ci àddina si, song 30i réew, daaneel fa 8 000i nit, faat ci 774. Maanaam, 100 nit yoo jël ci 8 000i yooyu SRAS-cov bi songoon, 10 yi dañ cee ñàkke seen i bakkan.
Ñaareelu mbas maa ngi tudd MERS-cov. Ca Araabisawdiit la cosaanoo woon, ci diggante 2012 ak 2013. ERS-cov jotoon na dugg ci biir 26i réew, daaneel fa 1.589i doom-aadama, faat ci ñooñu 567. Kon, ci xayma, 100 yoo jël ci 1.589 yooyu jàngoro ji songoon, 30 yi dunduñu.
Bu dee Covid-19 bi, moom bare na ay màndarga. Benn, wax naa ko sànq, ci xeeti wiris yiñ dippe ci nasaraan  virus à ARN  la bokk. Anam bi muy soppeeku dafa gaaw te jéggi dayo. Moo tax, ba tay, amaguñ garabam ndax xamaguñ nim bindoo dëgg-dëgg.
Ñaar, Covid-19 bi mën na nekk ci biir nit ki ay fan, 1 ayu-bés walla 2, te du wonewu. Boroom da koy doxaale, di ko wàll nit ñi te du ci xam dara astemaak ñim koy wàll ak ñi ko ñooñu di wàlliwaat. Muy lu doy waar, raglu lool. Te, boo seetee, SRAS-cov bi, moom, lum gudd gudd, 1 ayu-bés rekk, bu ko defee ci nit ki, màndargay jàngoro ji tàmbalee feeñ.
Ñetteelu mbir miy ràññeelu Covid-19 bi mooy li mu amul xàmmikaayi-feebaru boppam. Boo seetee, way-tawati Covid-19 bi dañuy ame yaram wu tàng, mettitu yaram, put guy xasan, soj bu ànd ak sëqat su wow, biir buy daw, añs. Te, xàmmikaayi-feebar yu ni mel, fekkees na leen itam ci way-tawat yi ame sibbiru, soj, ak yeneen xeeti feebar yu bare.
Màndarga yii daal ñoo gën a fés ñeel Covid-19 bi.
PAJ : Nooy jàngate lawub mbasum Covid-19 bi ci àddina sépp ?
SJ : Ci li nu mënagum jàpp, Covid-19 bi Siin la doore ca jawub Wuhan. Nee ñu, ci xayma, lu tollu ci 15i miliyoŋi doomi-aadama ñoo fay yeewoo. Muy lim bu takku. Bim fa duggee, nag, ba tàmbalee faagaagal askan wa fa nekk, nguurug Siin dafa gaawantu, lël nit ña. Ñépp daldi déju seen i kër ngir bañ jàngoro ji law seen biir.  Xam ngeen ni, Sinwaa yi dañoo yaru te dégg ndigal. Moo tax, am na fa (ca Siin) ay diiwaan ak ay dëkk yoo xam ne mbas mi àggu fa. Mu des nag Aasi, Ërob, Amerig ak li ci des ci àddina si.
Bees amee ab taxaw-seetlu, dees na gis ni, ginnaaw Siin, mbas mi réewi Ërob yi la jëkk a song, teg ci réewi Amerig yi, Afrig door a ñëw. Rax-ci-dolli, jamono jii, réew yi mbas mi gën a sonal ñoo ngi Ërob (Itali, Espaañ, Farãs, Portigaal…) ak Amerig (Etaasini).  Dara waralu ko, nag, lu-dul jëflante bi réew yooyiiy jëflante ak réewum Siin, rawatina demlante bi am seen diggante.
Ndege, ci wàllum njaay ak njënd, Ërob ak Etaasini dañuy jëflante lu baree bare. Te, ku wax njaay ak njënd ñeel ay réew, wax dem ak dikk. Nu bañ a fàtte ni Covid-19 bi amul ay tànk, nit ñiy demlante ñoo koy wàllante seen biir. Kon, loolu moo waral bi mbas mi amee Siin kott, dafa jàll Ërob ak Amerig. Ndaxte, way-tukki yaa ko fa dugal.
Li tax nag mbas mi lawe nii Ërob ak Amerig dafa fekk ni seen i askan meluñu ni Sinwaa yi ci yar ak dégg ndigal. Teg ci ne, seen i nguur teeluñoo jël matuwaay yi war. Ndaxte, réew yu ci mel ni Itali, Espaañ, Farãs, rawatina Etaasini, ak lu ñuy am doole ak i jumtukaayi xarala yu mag yépp, tey, mbas mi sonal na leen lool sax. Waxuma la sax, la mu fay faat ciy bakkan, waaye koom-koom bi ci boppam la rajaxe, nasaxal ko ba gaa ñi jaaxle. Moo tax, ñu ngi réccu bu baax. Waaye, Wolof nee na, réccu day fekk jëf wees.
Afrig nag, li nu séq ak Siin ci wàllu njaay ak njënd yemul ak réewi Ërob yeek yu Amerig yi. Daanaka, demewu fa noonu. Boo xoolee, nun, bi mbas miy door teel nan koo yëg ; bi muy law tamit noonu. Kon, xamoon nan li nu war. Bu ko defee, jot nanoo jël sunuy matuwaay, sunu njiit yi jël ay dogal yu am solo. Dañ tëj ayeropoor yi, gaare roppëlaan yi, tëj digi réew yi (yu suuf yi ak yu géej gi) ba noppi aaye mbooloo yi.  Am na ci sax réew yu sàrtal gaw(confinement total). Te, Ërob ak Amerig teeluñoo def loolu. Looloo waral jàngoro ji lawul ci Afrig ni mu lawe ca ñoom.
Te, Afrig, bu dul woon doxandéem yi ak Móodu-Móodu yiy daw di ñibbisi, yaakaar naa ni mbas mi doonu fi naane ñeex.
Peresidaa Maki Sàll ne woon ayu-bés yale weesu, ne tàllal na loxoom waay-fippu ya nekk Kasamaas, ngir ñu tóog seet ci sunu biir naka lañu war a def ba saafara ay woowu di law ci réew mi 30 at ak lu topp. Ci laaj-toontu bii ay taskati xibaar, ay tubaab yu rajo France amal ak seen njiit di Salif Saajo, waay-fippu ñi ngiy fésal seen pas-pas tóog waxtaan ak réewum Senegaal, wante waxtaan woowu ci seen gis-gis warul a ame ci Afrik, Tugal mbaa feneen fu dul Afrik la war a amee.
Moom Saalif Saajo itam yokk na ci ne, Kasamaas moom alafokk mu moom boppam, tàggook Senegaal, ndax loolu moom du lees di laam-laame mbaa di ko diisoo. Wante su ñu ko fàttalikoo nag, peresidaa Maki Sàll moo itam nee woon na, su waay-fippu yi doon xeex 400 at walla lu ko ëpp du tax mukk Kasamaas genn ci Senegaal, ndax ci Senegaal la bokk.
Kon nag waxtaan woowu, ku moytuwul mu doon waxtaan wu ay tëx nara séq.
Ndonte Saalif Saajo wax na ne noppi pur bàyyi soldaari Senegaal yi mu jàpp, ngir wonne ne moom jàmm la bëgg, mbir yi moom dafa am lu ci xaw a teey xel: mooy lu tax Saalif Saajo, ne fàww waxtaan wi du am ci biir Afrik, te fekk ay wi Senegaal ak réew yi ko wër ak Afrik gépp la njëkk soxal. Dafa mel ni daal Saalif Saajo moomu li muy fexe mooy réewi tubaab yi duggal seen loxo ci mbiir mi: te su booba Senegaal dina nàngu lu mu sàññul a bañ! Ndax kenn reerewul mbir ne am na réewu Tuggal yoo xam ne su ñu sàññoon Kasamaas moom boppam, ba ñu tég ci seen loxo ci wàllu koom-koom ak turism.
Kon waa nguur gi war na ñoo jàngat bu baax li ñuy def, nàmm seen xel te moytandiku cuune!
Ci benn laaj-toontu bu njiitu-réew mi amal ag yeenekaay bu tudd Afrik te nekk ca Belsik, Màkki Sàll feeñal na ay xalaatam ci mbir yu am solo yu soxal Senegaal ak Afrik. Ci lu jëm ci li ñuy lëñbët ñi fi nekkoon ci yan anam la ñu yore woon réew mi, wax na ne, na ñépp jàpp te gëm ne moom du làq kenn, ag ku kooku mënti doon, ku def lenn lu wàccoowul ag yoon. Nee na pas-pasam, mooy dellu tegaat Senegaal ci doxul yoon, topp yoon, doomu-réew bu nekk ñu jox la àq bi nga yellool.
Ci lu jëm ci ANOCI (kureel gi Karim Wàdd jiite woon), nee na itam, odite kureel googu nga xam ne lu tollu ci 400 miliyaar ci xaalis dugg nañu ci, lu war la, lu mënula ñakk. Karim Wàdd tey ci alxamees gi la wara jàkkarloowaat ag tàkk-der yi koy  laaj ci doxalinamu ANOCI.
Ci lu jëm ci diggantéem ak Ablay Wàdd, njiitu-réew mi fi nekkoon, Màki Sàll nee na seen diggante ba ñu tàqalikoo ba léegi neexatul, wante moom ci boppam jàppalu ko dara.Yokk na ci ne itam moom ay digle yoo xam ne su ko koy Ablaay Wàdd di digal ci yeenekaay yi la koy jarale, moom digle yooyu soxlawuleen.
Naka noonu joxe na itam xalaat ci xew-xew ya ca Mali ag Kodiwaar, wax ne lépp lu mëna delloo jàmm ci réew yooyu, di sunuy dendandoo, Afik gépp ak àddina sépp war nañu cee taxaw bu baax.
Yéenekaay bii di Charlie Hebdo ca Farãs génnewaat na, ci talaatay démb ji, ñaawtéef yi mu tegoon ci kow Yonent Yàlla Muhamad. Cig fàttali, looloo taxoon ay jiyaadis mer, song kërug yéenekaay bile, rey fa 12i nit ci 7eelu fanu saŋwiyee 2015. Ci àllarba jii (1 sàttumbar 2020) la ñu war a door àtte bi ñeel ndaw yees jàppoon ba tuumaal leen ci mbir mi. Njiitu Charlie Hebdo, ñu koy wax Riss, nee na ñoom amuñu dara lu ñuy réccu, kenn mënu leen a xoqtal te képp ku yaakaar ne dinañ dellu ginnaaw nax nga sa bopp.
Coowal Usmaan Sonko moo lëmbe réew mi jamono jii. Gannaaw tuumay siif ak tëkkub rey yi Aji Saar teg ci kow deru Usmaan Sonko ak xew-xewi altine jii weesu, fan yii, péncum réew mee féete wax ji. Nde, ngir ñu mën a àtte Sonko, fàww ñu teggi malaanum kiiraay mi koy aar. Loolu, nag, sañ-sañu péncum réew mi la. Dina yàgg am du yàgg ? Bees sukkandikoo ci yéenekaayi réew mi, xef-xippi lay doon. Waaye, layookati Usmaan Sonko, bind nañub bataaxal jagleel ko njiitalu Péncum réew mi, Mustafaa   Ñas, di sàkku ci moom 4i mbir…
Réew maa ngi mel ni dëmm bu jëfuur. Làmmiñ yaa ngi turumtàcc, xalaat yeek wax yiy jolli, xalima yiy rëdd subaak ngoon, guddeek bëccëg. Werante baa ngi ni kur : ñii di xëcc fii, ñee di ñoddi fee ; nit ñiy ruumandaat, taskati xibaar yeek seen i gan di jéem a faramfàcce mbir mi. Yéenekaay yi, ñoom, bu ci nekk, yaa ngiy sukkandiku ci say xibaar, di biral sa gis-gis ak di jéem a nànd cëppandoo mbir mi.
Le Témoin bind ne :
Mbir maa ngi waaj a tàng ci Usmaan Sonkoo (…) Bi Toppewaan bi sàkkoo ñu teggi malaanum kiiraay mi koy aar la wure wa dem këŋŋ, waxi mag dem ndañ-taali. (…) Xef-xippi ñu teggi malaanum kiiraayu Usmaan Sonko nde, Péncum réew mi, dipitey nguur gaa fay teg ndawal.
Le Soleil di xamle ne, woowees na dipite yi bokk ci boppu péncum réew mi cim ndaje, alxames jii, bu 12i waxtu jotee. Bu dee njiiti kurel ya fa nekk, ñoom bu 13i waxtu jotee lañuy daje ngir jàpp bés yi ñuy saytoo mbir yi aju ci yoon. Mu teg ci ne, yégle yi biral ñaari ndaje yooyu, tuddeesu ci mbirum Sonko meek Aji Saar, waaye njortees na ne dees na ko fa waxtaane.
Les Echos ne,  Sumbees na liggéey bi ci anam bu gaaw a gaaw . Wax ji mel ni luy junj ne, dipite yi duñ yàggal mbir mi. Dañ koy taxañ rekk, teggi malaanum kiiraay mi, Usmaan Sonkoo wuyuji yoon. Mënees na jàng ci yéenekaay bi ne,  liggéey bi door (…) ci njeexitalu ayu-bés gii toftalu lay war a jeex. Ci lees di xamee ndax teggees na malaamum kiiraay mi, am déet.
L’As, moom, daf ne :
Fileek ñu teggi malaanum kiiraayu dipiteem, ab déglu bi akub àtte, Usmaan Sonkoo ngi yaatal i pexeem ak a dajale gànnaay ngir jàmmaarloo ak ñi mu jàpp ne ñoo lal ab kootoo ngir xeex ko.
Yéenekaay bi jukki ci mbir mi am njàngat, wax ne,  ci jamono yu ni mel lees di nattee solos yoon wu mucc ci loxoy nguur ciw askan.
Li ci kanam rawul i gët.
Bés buñ teggee malaanum kiiraay miy aar Usmaan Sonko, dinañ ko wol bam mokk rumbax, te duñ ci seet dara. Buñ ko xasee jàpp, ku koy war a mën a xettali diir bi muy nekk ci kaso bi ? Nguur gi fa la koy fàtte ndaxte xam nañ ni, Senegaal tàmmuñu xeex bu yàgg, dañ gaaw a toqi. Bu ko defee, buñ xeexee ab diir, dinañ dellu ci seen i itte, lijjantiji luñ dundale seen njaboot.
Loolu la Vox Populi yaakaar ne moo doon yoot Usmaan Sonko. Yéenekaay biy fàttali ne, mbirum Idiriisa Sekk, Karim Wàdd ak Xalifa Sàll yépp, noonu la mujje.
L’Observateur moom, dafa gis ne,  Usmaan Sonko dina gëj a jariñoo malaanum kiiraayam  ndaxte  dipite yi sumb nañ liggéey bi ngir xañ ko ngëneelu dipite bim doon.
Bu dee Le Quotidien, moom, dafa biral ne ñoo ngi gaawtu ngir sottal mbirum Usmaan Sonko. Mu dolli ci, bind ne,  Toppekat bu mag bi dafa santaaneb gëstu te xaarul sax ñu teggi malaanum kiiraayu Usmaan Sonko.
Enquête ne, mbir mi,  ci yoon la doore  waaye  xaat-xaat pólitig rax na ci . Te, ba tay ci bindi yéenekaay bi,  ak mbir mii, xareb pólitig buñ mësta gis mooy waaj a amsi.
Lii Quotidien di fésal njàngati pólitig yu leen benn xeltukatu pólitig biral ci mbir mi. Mu wax ci yéenekaay bi, ñeel xeexub altine ji, ne,  ku foog ne farandoo Sonko yi rekk ñoo ko doon xeexal, xamoo li xew dëgg. Bees sukkandikoo ci lii lépp, dafa mel ni Nguur gaa ngi def kemtalaay-kàttanam ngir faagaagal Njiitalu Pastef li, Usmaan Sonko. Waaye, layookati Usmaan Sonko yi, Me Bàmba Siise ak i ñoñam, bind nañ ab bataaxal jagleel ko Njiitalu Péncum réew mi, Mustafaa Ñas. Liñ ko dugge mooy laaj yenn kayit yu aju ci mbir mi ak di ko fàttali yoon. Jukkees na ci bataaxal bi kàddu yii toftalu :
Noo ngi sàkku ci njiit li nga doon, ngir sàmmonte ak li yoon tëral, nga laaj ñaari àttekat yi féetewoo mbir mi, ñeenti kayit yii nuy limsi :
1/ mennum ràppooru doktoor bu am ci mbir mi, te ñu defaroon ko ciy waxtu gannaaw bés bañ wax ne ci la Sonko siif Aji Saar ;
2/ kàdduy seede yi ak yu jiiñkat bi ;
3/ kàdduy jëmm ji kenn ci seede yi tudd turam te mu bokk Bennoo Bokk Yaakaar, kurél gi ëppaley dipite ci Péncum réew mi nga jiite te mu war a teggi malaanum kiiraayu Sonko mu bokk ci kujje gi ;
4/ njëlbeenug kayitug tuuma yi Toppewaan bi biral, muy wone ne doorees na topp bi te teggeesagul malaanum kiiraay biy aar dipite bi, muy jalgati yoon bu bir.
Fim ne nii, ñépp a ngi xaar ndogal liy bawoo ci Péncum réew mi doonte ne, daanaka àddina sépp xam nañ li nar a xew. Wànte, li tiital ñu bare mooy li nar a xew tey ci àllarba ji. Ndaxte, bile yoon, ndaw yi dañoo nar a fippu, jàmmaarlook alkaati yi. Li yéem ñépp nag mooy kenn xamul naka la Péncum Réew mënee jébbal yoon dipite bu ko yoon laajul ! Ndax, doonte sax setalul Sonko, Basiiru Géy, Toppekat bi, bindul fenn turu Njiitalu Pastef li ci bataaxal bi mu yónnee Mustafaa Ñas…
Mu mel ni, réew mépp a ngi toog ci nen.
Ku ndóbin rey sa Maam, foo gisee lu ñuul sax daw. Xanaa kon ndóbin gi nekk Senegaal di reye taxul wolof  Njaay di wax?
Su may xalaat samag ngone, sama xel mi dafay fees dell ak ndox: ndoxu taw bi ak rongooñu nit ñi. At mu ne, mbënn [i] mi dafay baaxental nawet bi, di mel ne ku nuy ñaawal. Réew mi yépp lay taawal, yàq i dëkkuwaay yu bari. Nit ñi dañuy mujjee gàddaay, ñàkk fu ñuy fanaan, seen sutura xàwweeku, ñuy sàkku ndimbal.
Alal ju dul jeex seey ci ndox mi, xeeti jàngoro yu nekk di ci ballee. Fii nga dégg ñu ne la tali xar na fi ; fale ñu ne la dawaan maas na fa kenn. Li gënatee metti, gënatee ruslu ci aw Askan, mooy dinga gis ñu lab ci ndox mi ; ñoo xam ne dinanu leen wër ay fan-i-fan laataa ndox mi di leen yàbbi : fekk ñu nekk ay néew yu tàmbalee nëb.
Ci noonu ngay gis ni réew mi yépp jaaxle. Foo walbatiku wax ji doon benn : mbënn mi ub na bopp yi. Ñaa di ñaxtu, ñaa di woote wallu. Ñaa di jàppale ji seen dëkkandoo ngir mu ŋacc këram. Ñaa di woote tele di fa maye alal ju takku (ju kenn xamul fu mu jóge) : ngir, nee ñu, xeex mbënn mi.
Waa Càmm gi itam bokk nañu ci fuural bi. Ñoo nga naan li fi xew metti na leen ba fa mettit yem. Ñoo ngay wootante ndaje, di limati ay tamñareet (miliyaar) naan ci xeex bi la jëm. Xeex boo xam ne saa su nekk sunu ndigg a ciy rëq. Ñoo ngi naan dale ko 2012 def nañu ci 766,988i tamñareet.
Kàddu yu ni mel dañuy toqal ay laaj yu néew ci sama xel. Ndax Càmm gi, ci dëgg-dëgg, jot na fee fob alal ju baree nii jëmale ko ci xeexu mbënn mi? Su dee loolu dëgg la, kon fu 766,988i tamñareet yi jaar ? Ñaata la ñu ci randal ba tax mbënn mi dëkke noo daan? Ak kan moo randal xaalis boobu ?
Dafa yomb lool di tudd ay tamñareet yu dul jeex, te duñu feeñ fenn ci sunu nekkin. Ni fi mbënn mi saxee dafay màndargaal lu bari, lu ñaaw, ci sunu Askan wi ni muy doxe ak ni ñu koy jiitee. Sunuy jàngoroy daawaati-jéeg ñoo nuy gaañ ba tey jii. Bakkan yiy rot ci mbënn mi, dëkkuwaay yi ciy yàqu, taxuñu nu dogu jële ko fi ba fàww.
Ñaata ci nun noo fi nar a deewati, ñaata ci nun noo fi nar a gàddaayati, ngir nu bàyyi caaxaan te liggéey ? Lan moo gën a ruslu ay ndongo-daara yu lab ci ndoxu taw mi walla ay way-tawat yuy féey ci biir loppitaan yi?
Li wara dakk mooy pasar-pasare alalu réew mi! Di ko luubal, walla di ko dugal foo xam ne njariñam des naa leer. Seeti ay nit, di leen mas-sawu, di dëfal seen xool ak ay saaku ceeb, du li nuy xaar ci njiit lu mat njiit. Askan wi du ab yalwaankat : ku koy aar la soxla. Ku dul bàyyi ba mu gaañu muy soog a ñëw di ko jéem a won yërmaande.
Mënunu lu ñëw sunuy njiit xulliy gët naan dafa noo bett, mënunu ci dara, areem (càkkkeef) bee soppeeku: nun ak àddina si noo ci bokk yem. Ñoom ñi sàkku nu dénk leen sunum Réew, dénk leen sunu kaaraange, dénk leen sunu koppar, su dee mënuñu lu dul dinu mas-sawu, mooy ne amaluñ kenn njariñ.
Su nit ñi sañee tabax fu ñu warul a tabax ; su xunti yi fattee ci at mi (ak lu leen mënti fatt), te kenn sàññiwu leen lu jiitu nawet bi, dafa fekk ne sunuy njiit defuñu seen liggéey. Su ñu ko defoon dëgg, duñu sàggan ba at mu nekk, la nu daloon daaw dalaat nu. Ñoom ñi sañ a dogal ak a tere, su ñu xoolee ba lu neex waay def te dara du ko ci fekk, dafa fekk ne ñoom ci seen bopp dañoo nekk di def li leen neex. Te ku nekkul di jubal nag, sañul a digal kenn.
Jotati na sunuy njiit yedd seen bopp, te nun waa Réew mi nu gën a xam sunu bopp. Bunu wayadi ba lu nu waay sëf rekk nu nangu ko, dékku ko, ba noppiy soox. Ndax ñàkk faayda wesuwul ndóbin di tegleey at di fàdd aw askan mu ni yàcc-yàccaaral di xullee.
Ki yore kàddug  Muxadimatul xidma  di Maxtaar Kan, mu ngi xamle ne  li wér te wóor mooy ne ab góor-jigéen kenn du ko suul Tuuba walla ci yeneeni sëgi jullit yi, sunu diine da koy aaye.
Gii Maryiis Saaña yedd na njiitu réew mi Maki Sàll ak jawriñu wér-gi-yaram u Senegaal, Juuf Saar, wax leen ne :  waruñoo tere ku daje ba noppiy wëlbatiku di ko def ñoom ci seen bopp…
Màrk Sapmaan mi reyoon Jon Lenon, ci 8eelu  fanu desàmbar 1980, wax na li ko ko taxoon a rey :  maa rey Jon ndax dafa siiwoon lool sax, moo tax fu ma tollu dama daan wut ndam, ndax sama bopp rekk moo ma ñoroon …
Luwis Suwaares jóge na Bàrsaa. Dem na Atletikoo Madrid. Ba muy tàggatoo ak waa Bàrsaa, nag, démb ci suba si, ciy jooy la fa jógee.
Kàddu yi Seex Baara yékkati woon ca bésu ndajem ñaxtu Yewwi Askan Wi teg ko ci deru njiitu réew mi jural na ko coow ba yoon teg ko ci loxo. Ndax, dañoo jàpp ne kàddu yi dafa ñaaw ci ku toll ne Njiitum réew. Ba tax na, ñoom xaaruñu dara ngir teg ko loxo. Li xaw a jaaxal gaa ñi kay mooy niñ ko patam-patamee ci koo xam ne ab depite la. Maanaam lu tax dindi wuñ malaanu kiiraayam laata ñu koy jàpp ?
LU DEFU WAXU : Seetlu nañ ni, saa booy wax ci nguurug Maki Sàll, danga naan  Nee na moom moo gañe… . Mu mel ni nanguwoo ndamu Maki Sàll li ci joŋante wote njiiteef bii weesu. Lu tax ngay waxe noonu ?
USMAAN SONKO : Nun, waa Pasteef ak làng yin lëkkaloo woon, sunu kàddu, ca njëlbéen ga ba nëgëni-sii, genn doŋŋ la te du mës a soppiku. Bi nu génnee ci wote yi, danu ne nanguwunu palug Maki Sàll gi, te li nu taxoon a wax loolu ñépp a ngi ci doon teg seen bët. Waaye, ci wàllu yoon, maanaam, bees sukkandikoo ci ndeyu àtte réew mi, moom mooy njiitu Senegaal. Loolu, sikk amu ci. Waaye, lu jaar yoon te xel nangu ko, tubaab naan ko  légitimité , ak lu yoon sàrtal te muy tekki ci tubaab  légalité , bokkuñu. Am na lol, yoon mën na ko sàrtal, biral ko fekk ne dafa safaanoo ak li yoon woowu tëral. Loolu, nag, mooy li nu jàpp ne moo am ñeel palug Maki Sàll gi. Ndax, Maki ak i ñoñam ñoo jëkk a biral seenug pal laata yoon di ci àddu. Ci guddig bésu wote bi la ay jëwriñam ak i farandoom génn, di joxe ay lim. Te, jamono jooju, biroy wote yi sax noppeeguñu woon seen liggéey. Ndajem ndeyu àtte mi nga xam ne moom la fi nekkal, deful woon lu dul dëggal li ñu waxoon.
LDW : Kon, yéen ak làng yi ngeen àndaloon, dangeen a jàpp ni suñ waxantee dëgg ndamu Maki Sàll li dafa taq suuf ?
US : Danoo gis ne, ni wote yi tëdde woon, ca ndoorteel la ba ca njeexital la, dara ba dara booloo jeex méngoowu ci woon ak li yoon tëral. Maki dafa bañoon a amal ndajem politig bi waroon a am ñeel làng yi ngir nu waxtaane lépp lu jëmoon ci wote yin dégmaloon. Yemu ci, mu jël kaardànte yi, jox ñi ko neex, téye yosi ñi mu jàppoon ne duñ ko woteel, rawatina ndaw ñi. Nu ni déet-a-waay, mu séddale dénduw wote bi (carte électorale) ni mu ko neexe. Boo boolee yooyu yépp, dinga xam lu tax ñu naan saa su nekk  nee na moo falu… . Kon, na féetoo nguur gi, doxal li mu war a doxal, nu féete ci kujje gi, di def li nu war. Loolu mooy demokaraasi.
LDW : Ndax bu la Maki Sàll woowoon ngir dénk la ndombog-tànk dinga nangu ?
US : Mukk ci àddina ! Duma ko mës a def. Bi jiitu ci sabab yi mooy ne, amul benn fànn boo xam ne man ak Maki Sàll bokk nan ci gis-gis. Te, gis-gis moo lal liggéeyub nguur. Ñaareel bi di, bokkunu naal. Man, dama jàpp ne naalub  Plan Sénégal Emergent  bi Maki Sàll kàmpaañe woon te di ko doxal nii, baaxul, santul Yàlla. Nun, danu amoon sunu naalu bopp, mu méngoo ak sunu gis-gis ci nees war a yore réew mi. Ñetteel bi, nag, mooy ne man dama nawloowul Maki Sàll ci ni mu yore réew mi. Bu may wax loolu, du jëmmu Maki Sàll ci boppam laa ci namm. Njiitu réew mim doon a ma tax di wax. Ndaxte, man dama gëm ne, Maki Sàll, amul xam-xamu jiite réew, amul mën-mën bi te sax amul fulla ji ak fit wi. Ndege, ndawal Farãs la.
Ci gàttal daal, Maki dafa jaar nii, ma jaar nee. Kon, xel xalaatul may liggéey ak moom. Bu sama waa pàrti yépp màbboon ne dañuy fekki Maki Sàll ci nguurug bennoo gi mu doon woote, man duma ci dem.
LDW : Nee ñu Usmaan Sonko du waxal mukk Maki Sàll lu baax, safaan bi rekk.  Ndax, ci sa gis-gis, amul lu Maki def lu baax bim faloo 2012 ba léegi ?
US : Moone, ci wàllu mbasum Covid-19 bi, waxoon naa fi ne, li Maki Sàll waxoon ne nguur gi du delloosi ndawi réew mi te ñu caŋoon Siin, lu baax la, àndoon naa ci.
LDW : Benn boobu rekk nga ko mën a waxal ci lu baax ?
US : Lu ngeen bëgg yéen tamit ? Su ma fi newoon di tagg Maki Sàll dinaa jaaxal askan wi ! Te du moom sax am nab  armada  bu koy xalamal ? Maanaam, am nay ndaw yoo xam ne, mbaaxam rekk lañuy wax, di ko tagg ak a kañ. Am na, sax, ay kurél, ab tele ak yenn ci yéenekaayi réew mi yoo xam ne, suba ba ngoon jot, lu baax rekk lañuy wax ci moom, lu baaxul sax, ñu baaxal ko, rafetal ko ba nga ne lii lum doon. Man, nag, loolu du sama cër.
LDW : Ndax xamante ngeen ?
US : Man xamuma Maki Sàll, Maki Sàll xamu ma. Benn yoon la sunuy bët mës a daje te mooy keroog bi ma demee pale. Ngeen baal ma rekk ma yokk ci ne nitu Maki ñoru ma. Li mu doon njiitu réew mi moo ma tax di wax. Loolu dafa war a leer ci boppu askan wi.
LDW : Déggees na la yit ngay tuumaal Mañsuur Fay, di ko dendale ak Karim Wàdd mi fi amoon doole lool ca jamonoy baayam Ablaay Wàdd. Ndax danga jàpp ne Maki Sàll da koy xàllal yoon ngir mu wuutu ko ?
US : Ku am tuuti seetlu rekk, ndax mën na maa wax lu wutale Mañsuur Fay ak Karim Wàdd ci wàllu ndomboy-tànk ? Ndax xam ngeen ne Mañsuur Fay mooy séddale ndimbalug njaboot gi ? Ndax xam ngeen ne moo yor naalub tabax tali ci gox-goxaat yi te ñu dippe ko ci nasaraan ‘’Promoville’’ ? Te, nguur yoonam newul ci defar i tali ñeel gox-goxaat yi. Loolu, liggéeyu meeri yi la. Nguur, taliy réew mi la war a féetewoo. Mañsuur Fay mooy jawriñu mbooloo tund wi ak ndimbalu njaboot gi, mooy meeru Ndar, moo yor PUDC, yor PUMA, mooy séddale dund gi…Maanaam, lépp lu koy tax a jege askan wi rekk, joxees na ko ko.
LDW : Lan moo taxoon Maki Sàll ne fàww mu am ñaareelu moomeel, xar ci tànki-tubéyam ?
US : Li taxoon Maki Sàll doon rey boppam ngir am ñaareelu moomeel, mooy tóoxidooni yim defoon, moom ak njabootu politigam. Dafa bëggoon, bu gañee, fexe ba maasale njombe yeek toj-toj yu bare yim def, moom ak nguuram ci moomeem gu njëkk gi. Moom, bi mu nee falu na, toogagul sax, naan day woote ndajem yëgoo ñeel réew mépp ngir tàppe xol yi... Idiriisa Sekk mi toppoon ci moom ci wote bi ne demul, man mi nekkoon ñetteel ma bañ it, ne duma dem, PDS mi nga xam ne, ak lu mu dee dee am na taxawaay, ne moom it demul, làngu ñoom Abdul Mbay gi tamit ne demul. Maanaam, daal, kujje gim soxla woon, kenn fullaalu ko ci. Amul li mu bëggoon.
LDW : Lu taxoon ngeen bañ a wuyuji njiitu réew mi ?
US : Bun ko wuyuji woon ca jamono jooju, kenn ci nun dootul woon mën a diiŋat nguur gi bu jàddee yoon. Loolu lépp àntuwul. Mu des lan ? Ci sama gis-gis, Maki Sàll nas nay pexe ngir génn ci gutë gim dugal boppam.
LDW : Yan pexe ?
US : Ñett lañu. Bi ci jiitu mooy, mu xool ba xam mën na fexe ba ndajem ndeyu àtte mi daganal ñetteelu moomeem. Te, loolook xaru ñoo yem. Bi ci topp mooy, mu xool ndax mën na wut ab tofo ci pàrteem, ngemb ko ngir mu wuutu ko. Ñetteel bi mooy mu jéem a xool kiy gën a jekku ci wutaakoni kujje gi, keroog woteb 2024 bi, mu kootoog moom, ñu déggoo ciy kàddu ngir kooku faral koy njaaxumam, bañ leen a toppe dara, moom ak njabootam. Te kooku moom du mës a doon man mii Usmaan Sonko.
LDW : Noo nar a doxale ?
US : Bés bu Yàlla tegee réew mi ci sunuy loxo, képp ku fi mës a yor fiftinu askan wi, diŋ ko leeral ndax alalu mbooloo la.
LDW : Noo gise ñetti pexe Maki Sàll yi nga lim léegi ?
US : Jàpp naa ni mu ngi liggéey ci 3i pexe yépp. Te, bu dee ci wàlluw tofo bi rekk, génne na ci xelam Aamadu Ba, Aliyun Badara Siise, Ablaay Daawda Jàllo, Aali Nguy Njaay, añs.
LDW : Da leen a wóoluwul, walla ?
US : Ñoom ñépp la yemale, xéy-na da leen a ñemewul. Ku des kon ? Xanaa Mañsuur Fay, goroom, di magu soxnaam Mareem Fay Sàll. Li ñuy coow Aliyun Badara Siise fii, Aamadu Ba fee, lépp ngir xàllal yoon goro bi rekk la. Ci pexe mi la bokk. Moo tax mu dénk ko ay ndomboy-tànk yu bare, jox ko ay milyaar ngir mu jënde leen askan wi. Ndege, ñoom, ni ñu jàppe politig mooy, amal ay milyaar jënd baati askan wi. Waaye, gisuma nan la Mañsuur Fay di def ba jiite miim réew.
Li ma wax fii, nag, sama xalaatu bopp la ; sama njàngatu bopp la ñeel doxalinu njiitu réew mi, Maki Sàll.
LDW : Fu mbirum 94i milyaar yi tollu ?
US : Waaw. Yaakaar naa ne am na ku ciy waajal benn téere. Duma leen wax kan la, te duma ci sore. Mooy li waa ja waxoon rekk, Yàlla du nit [fii reetaan na]. Li ma ci mën a wax daal mooy fàttali askan wi ne OFNAC génne na ràppooram, dëggal li ma waxoon lépp. Rax-ci-dolli, dafa joxe ay ndigal ngir ñu topp Maamur Jàllo, Tayiiru Saar, jaraafu Ndakaaru ji, noteer bi defar kayit yi, ak ñeneen ñoo xam ne tudduma leen woon sax. Li wóor moo di ne gaa ñi, yàgg-yàgg dinañ layook yoon. Ndaxte, mbir mi dafa doy waar, dafa jéggi dayo. Te sax, OFNAC dafa génnewaale 27i njombe yu wute ak njombew 94i miliyaar yi. Li ci kanam rawul i bët.
LDW : Waa Pasteef-Géejawaay noon nañ dañuy kalaameji yoon Aliyu Sàll ñeel njombew petorol beek gaas bi. Fu ngeen ci tollu ?
US : Waaw, loolu mi ngi ci loxo yoon. Man, ci sama wàllu bopp, kalaameji woon naa cay këri àtteb àddina si, ca Àngalteer, ca Amerig… Dafa di, sax, tàmbali nañ gëstu bi. Xam nga, Amerig, ñoom, bu ñuy liggéey duñ ko yàkkamti. Waaye, ñu ngi ciy lëñbëtu. Ndaxte, way-lëñbëti Amerig yi jóge nañ Washington, dem ba Ohio ngir laaj Aliyun Géy li mu xam ci mbir mi. Moom, Aliyun Géy, moo nu kalaamejiloo yoon. Te, mujje naa bokk Pasteef. Yàgg-yàgg dingeen ci dégg dara. Nun, li nu waroon, def nan ko.
LDW : Ndax Usmaan Sonko dafa am ay ndaw yu koy déey i xibaar te bokk ci nguur gi ? Fan ngay xibaarloo ?
US : Nit ñi bàyyiwuñ xel ne, xibaar yi, bu dee 100, 80 yi mënees na cee jot ci anam bu yomb a yomb. Dafa fekk ne, kay, Senegale yee dul gëstu ci dalu– webu njawriñu ngurd mi ak sax bu nguur gi, walla ci yéenekaayi nguur gi, anternet bi, añs.  Yooyu ma lim yépp, foo ci dem fekk fa xibaar yu bare yees fay rotal. Ci misaal, bi may siiwal luubalug lempo ga woon ca péncum réew mi, mooy biñ may dàq, ci dalu webu njawriñu ngurd mi laa jukkee woon xibaar yi ma amoon yépp. Kon, bare nañ lool, nit ñi mën nañ cee jot. Man, nag, ci gëstu laa dëkk. Saa yu ma toogee defuma dara, maa ngi gëstu, di seet ak a settantal lu jëm ci réew mi ak lu jëm ci àddina sépp, rawatina diggante réew yi.
LDW : Bu weesoo gëstu yooyu, nag, amul ñuy ñëw leeg-leeg di la déey ?
US : Fànn bu nekk, damay xool ñoo xam ne seen xel da cee màcc dëgg-dëgg, may jokkoo ak ñoom, di leen laaj seen xalaat. Fi mu ne nii, duma toog 3i weer yoo xam ne demuma CNCR seeti leen, waxtaan ak ñoom ci wàllu mbey mi. Noonu laa koy defe ak ñeneen ak ñeneen. Mu des, nag, ñi nga xam ne dañoo bëgg réew mi te di liggéey ci caytu gi te yenn saa yi ñu gis lu leen metti te duñ ko mën a wax. Maanaam, am na ñoo xam ne dañoo dem ba mënatuñu, bëgg a wax te mënuñoo wax. Bu ko defee, dañuy wax ak man walla ñu wax ak kenn ku ma jege, mu jottali ma ko. Noonu laay taataane samay xibaar.
LDW : Nooy jàngate taxawaayu Senegaal ak Afrig ci mbas mi ?
US : Waaw, taxawaayu Afrig moom du jafee jàngat. Li may wax rekk, di li ma njëkk a seetlu, mooy nanu sant Yàlla ndax amul menn réewum Afrig mu am doole ci wàllu paj, mu mel ni kon Afrig ag tàkk la ci wàllu paj. Xanaa ay Tinisi, Marog, ñoo ci tàmbali woon tane, ak réewum Afrig-Bëj-Saalum. Te kat, gis nañ ne ñoo ci gën a sonn fi mu ne nii. Kon, mbir mi Yàllaa nu ko fànqal boppam. Walla moo nu ko woyofalal boog ba aayul ni mu waroon a aaye. Teewul nag, réewi Afrig yépp jël nañu ay matuwaay. Te matuwaay yi wuutewuñu ak yees jël fépp ci àddina si. Afrig, nag, defe naa Afrig-Bëj-Saalum rekk a ci jéemoon a lëlu, te dafa mujjoon a jur coow, ndax réew moo xam ne li nit kiy xëye tey moom lay dundee ëllëg, soo ko bëggee lël du sotti. Kon, moo tax ma ni leen jàngat taxawaayu Afrig du jafe, ndax jàpp naa ni li ëpp solo ci mbir mi mooy li nu Yàlla suturaal ba nu muccandi ci. Waaye bu doon ni mu aaye feneen la aaye fii, tey dina metti lool ci nun. Di ñaan Yàlla, nag, mu wéy noonu.
LDW : Luy sa xalaat ci coowul artemisia li, di garab gu réewum Madagaskaar ne day faj covid-19 te Kurél gi yor wérgi-yaram ci àddina si (OMS) bañ ko koo nangul ?
US : ‘’Artemisia’’ bi wareesu koo dàq ndax li mu jóge Afrig rekk – loolu nun mënatunu koo nangu, weesu nanu loolu. Waaye tamit garab dafa am yoon wu mu war a jaar ci wàllu xamtu balaa ñuy mën a wax ni garab gii day faj lii. Ñépp nangu nañu ne yoon woowu jaaraguñu ci. Li ñu ci xamagum daal, dégg naa ni am na ñu koy jëfandikoo te gis nañu ci njariñ. Loolu lañu waxagum. Te tamit boo dégloo njiitu réewum Madagaskaar, dafa ne yàgg naa waxtaan ak kilifay OMS yi te OMS nangu naa gunge Madagaskaar ci wàllu xamtu. Kon, xanaa rekk ñaan Yàlla li ñu ci amoon ci yaakaar mu àntu. Ak nu mu mënti deme yit, ñépp nangu nañu ne garab gu baax la, te am nay feebar yu muy faj te sax, ci misaal, baax na ci sibbiru. Kon nañu ñaan Yàlla bu ñu ci jaaree fi ñu war a jaar yépp, liñ ci yaakaar am te muy ndamu Afrig gépp.
LDW : Noo gise diggante Senegaal ak Farãs, walla sax diggante Farãs ak Afrig ?
US : Waaw fi ngeen daanele, diggante Farãs ak Afrig, laay njëkke. Gis naa ne dañuy jox Farãs gëdd gu ëpp li mu tekki ci Afrig te réewi Afrig yiy làkk farañse ñoo may tax a wax. Farãs amul lenn loo xam ne mën na koo dogal ci réewi Afrig yiy làkk àngale, du Niseryaa, du Gànnaa, du Afrig-Bëj-Saalum, du feneen. Boo jëlee réewi araab yi nekk Afrig tamit, Farãs tekkiwu fa dara, muy Misra, di Alséri, ñépp xam nañu loolu. Kon, su ñuy wax ‘’Françafrique’’ war nanoo xam fan la yem. Nañuy yemale wax ji ci Farãs ak réew yi mu tegoon loxo démb. Te digganteem ak réew yooyu bu deme ni mu deme tey, man amuma dara lu may wax Farãs, luñ ko ci wax tooñ ko. Tubaab yi dañoo am seen fulla, xam li ñu bëgg, di def seen kem-kàttan ngir am ko, jaar sunu kow. Sunu njiit yi fi Tubaab yi teg laay duut baaraam, di leen laaj lu tax ñu ñàkk fullaak fayda bay nangoo doon i xuus-maa-ñàppam, yoon wu mu leen awloo ñu gaawtu aw fa. Kon wax ji, feek delloowuñ ko foofu…
LDW : Ñi naan  France dégage , nag ? Dangaa bëgg a wax ne àndoo ci ?
US : Ànduma ci, kay. Fi ngeen may gis nii, saa su ne damay tooñ sama gaa ñi, naan leen bàyyileen di wax France Dégage. Te lu ma gëm la, damaa gëm ne coow li du France Dégage. Farãs mënu fee jógee noonu, walla bu fi jógee yit te nuy wéy ak xeetu njiit yu mel ni ñi fi nekk, yeneen doxandéem dinañ leen fi wuutu. Seetleen ko ci Siin rekk, fi nu jëm ak Siin boo moytuwul mooy gën a doy waar, gën a metti li nuy dund ak Farãs. Te nanu sant Yàlla, nag, ci li nu mësul a yitteel Amerig. Moom daal, feek nu ngi wéy di am xeeti njiit yi fi nekk, waxuma la sax Farãs walla Siin waaye réew yu leen gën a néew doole dinañ sonal Senegaal.
LDW : Yan réew ngay xalaat ?
US : Ci Tirki la sama xel njëkk a dem. Tirki, ci atum 1950 sorentewunu woon te léegi nee nañu dañ noo bëgg a dimbale. Waaye mën naa lim tamit Marog nga xam ne noo moomandoo sunu bopp. Réew yu ni mel ñooy ñëw tey dinu noggatu. Moo tax mbir mi bu nu ko tënkee ci Farãs rekk dafay mel ne dan koo singali ndax fi nu jaar ak moom ca jamonoy njaayum jaam jaak nooteel ja. Waaye tey, doomi–Tirki yi dañuy ñëw, nu jébbal leen lépp, jox leen naawu bi te ni ñu ko bëgge lay ame. Sinwaa yi tamit dañuy ñëw ne la dama lay lebal xaalis ci anam yi ma bëgg, indiy ndefaram, indiwaale ñi ciy liggéey. Xam ngeen ne Farãs sax mësul àgg ak nun foofu. Moo tax bunu ci demul ak xel danuy moy li gën a am solo. Farãs, bu nu amee njiit yu am fulla, Farãs day nekk naataango, ni ñeneen ñi, nuy jëflanteek moom ndax danoo nekk ci àddina su ubbeeku.
LDW : Kon ci yow lan mooy wax ji ci dëgg-dëgg ?
US : Ci sama gis-gis bu gàtt, wax ji yépp lii la : lan moo tax Maki Sàll, Alasaan Watara ak IBeeKaa ak ñoom seen di sukkal ay doxandéem, di dox ci waawu Farãs walla Siin walla keneen ku mu mënti doon ? Waxtaan woowu lanu war a amal, dem ci ak xel, nag, fexe ba waa Senegaal tamit yeewu ci.
LDW : Dinañ lay dégg léeg-léeg ngay tagg Aasi…Jàpp nga ne dan leen war a roy ?
US : Naw naa lool waa Aasi, muy Sinwaa yi di Sapone yi,  ndax li ñu gëm seen bopp ! Maa ngi waxtaan keroog ak sama benn xame bu def 20i at Siin, ay doomam juddoo fa ba am sax kayitu réew ma. Mu ne ma fu mel ne Kàntoŋ ñu koy wax Guwànju, ñoom beneen Sinwaa bu fa bokkul sax dañu lay xeeb. Nee na ma yit Guwànju dafa am xeetu taksi boo xam ne waa Guwànju rekk a am sañ-sañu dugg ci, farañse beek ñépp a ci yem, bu leen doxandéem tàllalee loxo dañu koy romb dem seen yoon. Mën nañu ne sax loolu ëpp na waaye day biral tamit ni ñu gëme seen bopp. Foofu kenn sañu faa dem naan day taxawal ab sosete ci nu mu ko neexe, ñoom ñoo lay wax ni nga koy defe, boo ci àndulee foo xam nga jëm. Moo waral gën gaa néew ci 100i sosete yoo jël, 51i ay Sinwaa ko moom. Keroog damay seetaan li xew Taylànd, gis ne Farañse yu bari dañoo tàmbalee wutali réew moomu. Waaye foofu tamit du ku jóg taxawal ab sosete, ci misaal, benn doxandéem mënul a ubbi sosete buy liggéey ci turism, di jëley nit Farãs di leen yóbbu Taylànd. Ñi ko bëgg a def dañuy mujjee ànd ak benn doomi-Taylànd, te moo la ciy ëpple, fàww nga jox ko 51i xaaj ci 100 boo jël.
LDW : Senegaal de demewul noonu…
US :  Déedéet. Senegaal, danga fiy wàcc léegi, ñu ni la lii bu la neexee jël ndax benn doomu-Senegaal yelloowu ko. Ci loolu lanu war a xalaat te dafa mel ni soxalul kenn. Loolu laay wax bés bu nekk ñoom Gii Maryiis Saaña, mbir mi warunu koo yemale ci benn réew, noonoo ko, bàyyi ñi ci des. Te bunu ci deful njàngat gi war, am ndam ci xeex bi du yomb. Fàww nu taxaw seetlu, jéem a xam lu waral Póol Kagame mën a fippu, lu waral Àndri Rajowelina tàmbalee fippu ca Madagaskaar, lu waral njiitu réewum Gana mën a fippu, te Maki Sàll sañu ko sax xalaat. Foofu lanu war a yóbbu wax ji. Bu doon sama sago danuy teg fale Farãs te laaj sunuy njiit lan moo tax ñu ragal ko nii.
LDW : Ayi-bés yii ñu weesu, gis nañ nga yëkkati sa kàddu di jàppale Madagaskaar ci xëccoo bi am ci digganteem ak Farãs te li ko waral di ay dun yu nekk ci wetu Madagaskaar te Farãs wéy di ci teg loxo ne moo leen moom. Ndax foog nga ni Madagaskaar mën naa am ndam ci boobu xëccoo ?
US : Madagaskaar mën na cee am ndam, ndaxte du ñaari làrmee jàkkaarloo, du xeex bu ñuy génne ay xeej ak i fetal, yoon a leen di àtte te Madagaskaar moo ne ci dëgg. Loolu la Mbootaayu Xeet yi xam ba jël ay dogal. Kon Farãs yey nañ ko ba noppi, day guddal jéll fi mu ne nii. Waaye mën ngaa am ndam te du doy, li gën mooy Afrig jàppale Madagaskaar ndax leer na ñépp ne dun yooyu indi coow li, moo leen moom ni Senegaal moome dunu Gore. Dun yooyu soree nañ lool Farãs, soo jógee Pari, dinga toog 8i waxtu walla lu ko ëpp cib fafalnaaw door faa yegg. Boo ko jaaree géej, dinga romb Marog ak Afrig sowu-jant, wàcc ba Afrig-Bëj-Saalum, wër ko, soog a yéeg wutali dun yooyu. Nan la leen Farãs mën a moome ? Dafa am loo xam ne xel mënu koo nangu. Gis nga yu mel nii, dafa waroon a nekk nattukaay ci ni nuy jàppalantee nun doomi-Afrig yi. Waaye fi ngay gis sunu njiit yi, ñoom ñépp dañuy lem seen geen toog ci, mel ne yëguñu sax li xew.
(ÑETTEELU XAAJ BI FEEK I FAN)
Mbasum Covid-19 bi faat na juróomi way-tawat ci diggante dibéer ak altine
Ci dibéer ji, bi minwi di waaj a jot, la xibaar bi rot : benn aji-tawatu Covid-19 génn na àddina. Ñu ni déet-a-waay, keneen gaañuwaat ci guddig dibéer ji jàpp altine, bi 5i waxtu tegalee 30i simili. Bees sukkandikoo ci yégleb njawriñu wér-gi-yaram gi, ndem-si-Yàlla ji faatu ci dibéer jaa ngi amoon 68i at te dëkkoon Kër-Masaar. Keneen ki, moom, 74i at la amoon. Ca loppitaanu Faan lañ gaañoo. Kon, ñetti way-tawat gaañu nañ ci sababu mbas mi ci ñaari fan yii nu génn, bees ci boolee aji-tawat bi faatoo ca Sigicoor. Bu ko defee, 5idoomi-réew mi ñàkk nañ seen bakkan ci sababu mbas mi, bim dooree ba léegi.
Njiitu-réew mi, Maki Sàll, waxoon na ko ciTv5 àjjuma jii weesu : nguur gi sàrtal na takkub mask ci askan wépp ak réew mépp li ko dale altine jii, 20eelu fan ci weeru awril 2020.
Ginnaaw  Institut Pasteur , nguur gi dina ubbi ab bérébu saytukaay ñeel jàngoroy Covid-19 bi ci Géejawaay, Waaxinaan akNimsaat, ñu dippe ko  Centre de tests massifs . li ko waral nag, mooy yokkute wàllent-ëlëm yi biir Géejawaay ak bãliyë bi.
Jawriñu wér-gi-yaram bi ak ndimbal njaboot, Ablaay Juuf Saar, jël nab dogal ngir xeex yokkute wàllent-ëlëm yi. Léegi, dees na jëfandikoo telefon yi ngir seet wàllent-ëlëm yi (traçage téléphonique). Dalal na xeli nit ñi ci ne, loolu pexe mu baax la. Ndaxte, noonu lañ def ba xam fan la wàllent-ëlëmu Luga biñ wàlle woon Pikin jële jàngoro ji laata muy dellu Luga. Jawriñ bi ne, CDP dina bàyyi xel ñi ciy liggéey ngir aar askan wi ba kenn bañ a lëñbët seen i mbiri bopp.
Takk mask mbaa fey alamaan walla tëddi kaso : tànn ci bu la neex !
Jawriñu kaaraange biir réew mi, ngir jëmmal kàdduy Njiitu-réew mi, génne nab mbindum-dogal (arrêté) ci limu 0091-37 bu 17eelu awril ñeel takkub mask bi. Képp ku sàmmontewulak mbindum-dogal boobu, dees na la jàpp, defeere la, tëj la 1 weer boole ko ak alamaanu 20 000 CFA. Awokaa Me Bàmba Siise moo biral dogal bi.
Njiitu-réew mi, Maki Sàll, tabb na Seneraal Farãsuwaa Njaay, teg ko ci njiiteefu kurél Force Covid-19 biñ jagleel xeexub mbas mi. Nee ñu, Seneraal Farãsuwaa Njaay moomu, ku ñàkk caaxaan la te farlu lool ci li muy def. Bu dee kurélug Force Covid-19 bi, nag, pàccu askan bu ci nekk teewal nañ la fa.
Mbas mi laal na doktoor yi
Benn biyólósist bu jigéen moo ame jàngoroy Covid-19 bi ca loppitaanu Matlabul Fawzani. Moom, jëkkëram, ay mbokkam ak ay fajkatlañu gawandoo. Ñi ngi tollu ci 25i nit.
Wàllentuw-ëlëm bu Waaxinaan Nimsaat ba, ca Géejawaay tax na ba ñu tëj kilinigu. Moo waral itam ñu lël 18i fajkat ya fay liggéey yépp.
Ci Ndakaaru, Wàllentuw-ëlëm bu Cité Soprim wàll na jàngoro ji ay fajkati Centre Mamadou Diop bu Liberté 6 Extension.
Taalibe yi jël nañ seen wàll ci mbas mi
Li ñépp doon ragal mujje na am. Ndeysaan, mbas mi song na goney taalibe yiy yelwaan ci mbedd mi. 3 taalibe la jàngoroy Covid-19 bi daaneel ca Sigicoor.
Mbas mi dugg na Mbàkke
Gox bi dend ak Tuubaa, Mbàkke, am na 2 Wàllenti-ëlëm. Nee ñu, ñoom ñaar ñépp ca màrse Okaas lañ doon liggéeye te yéeg nañ ba tàyyi ci oto yiy lëkkale Tuubaa ak Mbàkke.Jamono jii, njàqare ju réy la fa mbir mi jur.
Benkeñenke yi wàllentuw-ëlëmu Géejawaay bu mujj bi sabab
Ab soxna la. Ndege, Kër Masaar la jóge ba muy seetluji boppam ca kilinigu Duudu bu Géejawaay Nimsaat. Ginnaaw Waxinaan Nimsaat, jot naa jaar ci bérébi mbooloo yu bare, rawatina Màrse-Jën bu Pikin bi nga xam ne, lu tollu ci 2 000 nit ñoo fay daje bés bu nekk. Yemul foofu ndax dem na ci yeneen màrse biir Géejawaay. Te, saa su nekk, ndaw si oto yi walla biis yiy yeb mbooloo lay jël.  Loolu nag, indil nay jafe-jafe ak i benkeñenke yu tar ñi nga xam ne ñoo war a xool, xayma ñi mu war a wàll.
Perefe Géejawaay bi, Muhammadu Bolondeŋ Njaay ak Meer bi, Raasiin Taalaa, jël nañ dogal, lël 18i fajkati  kilinig Duudu ba mu demoon ak seen i  dëkkandoo.
Ñaari yégley jawriñu koom-koom bi
Bi ci jiitu mi ngi aju ci li nguur gi dugal 200 milyaar ci sunu xaalis ci bànk yi ngir sàmm peyoori liggéeykat yi. Jawriñ ji nee na, na àntarpiriis yi am ay jafe-jafe ngir fay seen iliggéeykat dem ci bànk yi. Jawriñ ji Hott ne, ci Iradio ak ITv :  dinan leen yombalal mbir mi ci ni mu gën a gaawe.
Ñaareel bi, moom, liggéeykati nguur gi la ñeel. Jawriñu koom-koom gi ne, liggéeykati nguur gi bokkuñu ci aj biñ aj peyum bor ñeel liggéékat yi ameel bànk yi. Ndaxte, ñoom, ñoo ngi wéy di jot seen i peyoor weer wu dee.
Mañsuur Fay tontu na Gii Maryiis Saaña. Ndege, Gii Maryiis Saaña ak waa Frapp–France dégage dañu koo kalaameji ca jawriñ ji ca OFNAC. Bi ko taskati xibaar yi laajee, Mañsuur Fay dafa ne :   Gaa ñooñu, bu leen neexee àkki bérébu àttekaay bu leen neex. Waaye, nun ñepp noo war a jàpp ci liggéey bi ngir matale jubluwaayu Njiitu-réew mi Maki Sàll : séddale dund gépp ñi ko yeyoo kese, ci diirub 10i fan, lu mu yàgg yàgg.
Fan yii weesu, defuwaxu.com, seen yéenekaay ci kàllaamay Kocc, bindoon na fi ab kayit, tudde ko : Kan mooy jiiteji CESTI ? Laaj boobu,  am na tey tont : Mamadu Njaay moo nekk ci boppu CESTI, daara ji ñuy tàggate taskati xibaar yi ci Iniwérsite Séex Anta Jóob bu Ndakaaru.
Jonaŋte yi ci diggante njiit lu bees lii la woon ak ki mu wuutu di soxna Kusoŋ Tarawore Sàll. Benn baat doŋŋ moo dox seen diggante biñ waññee kart yi, kon mënees na ni joŋante bi metti woon na.
CESTI, muy ndongo-daara yi fay jàngee nii ak ñi fa jot a jaar, koo ci laaj lu mu xam ci Mamadu Njaay, wax ji benn la : ku xereñ la, laabir te ànd ak sagoom.
Te moom ci boppam, xamle na yéeneek naal yu réy yi mu am ci luy jëmale kanam CESTI. Mi ngi woote booloo, yaatal, weccee xalaat ak jéem a def i jéego ci xarala yu bees yi.
Bu doon moom rekk, xëccoo ak réeroo du am ci Daara ju mag ji, tàmm nay dox ay ay tànki jàmm saa yu ko mënee, rax-ci dolli ku déggook ndongo yi la. Lii lépp, boo ci boolee ni mu yàggee CESTI ak fi mu jaar ba  egsi fa, dafay biral ne ku yelloo jiite Daara ji la te àttan na liñ ko yen.
Dibéer, 29eelufan ci weeru sàttumbar 2019, la Xalifa Sàll gisaat jant bi ginnaaw bi ñu ko ko nëbbee ñaari ati Yàlla ak genn-wàll. Ñuŋ ko toppe woon tuuma yii di wuruj ak luubal xaalisu méeri bu Ndakaaru. Alal jooju, nag, nee ñu ciy daara la waroon a dem, maanaam ci njàngale mi. Keroog ba ko takk-der yi jàppee, coow li noon na kurr. Xalifa Sàll weddi tuuma yi ñu teg ci ndoddam li ba mu set wecc, lànk ba tëdd ci naaj wi, moom ak i ñoñam. Ñoom, ci seeni wax, Njiitu-réew mi, Maki Sàll ci boppam, moo sooke lépp. Nee nañu yit duggewu ko lenn lu dul bañ Xalifa Sàll bokk ci woteb njiitéefu réew mi ñu dégmaloon ci ndoorteelu 2019. Ndaxte, ba tey ci seeni wax, jamono jooju, Xalifa Sàll rekk a fi amoon dayo bi koy tax a wujje ak Maki, sañ koo diir mbagg.
Naka noonu, Maki singali ko, kootoog yoon, ñuy lem ak a lemmi, di nos ak a nocci ba tëjlu ko ci atum 2017. Xalifa Sàll, nag, juróomi ati kaso la waroon a tëdd, teg ci ne waroon na fay Buur juróomi miliyoŋ ci sunuy koppar. Waaye, ñaari at ak génn-wàll rekk la jot a tëdd ñu bàyyi ko. Li sabab lu ni mel, nag, dese naa leer ci boppi askan wi. Ndege, am na ñu naan Maki da koo mujjee baal li ñu ko doon toppe ngir bëlde askan wi ko mere woon, mook rakkam Aliyu Sàll, ci coowal petarool li fi jiboon, fexe ba ñépp fàtte loolu. Ñeneen ñi jàpp ne waxtaan wi fi sëriñ Muntaxaa Mbàkke laloon ngir jubale Abdulaay Wàdd ak Maki Sàll ci ubbite jumaawu Masaalikul jinaan ji, moo waral lii lépp.
Wànte, ak lu mu ci mënti doon, li wóor mooy ne Xalifa Sàll génn na. Te mbir mi mbégte mu réy a réy la jur ci doomi réew mépp. Rawatina nag ci ñi mu bokkal pàrti. Guddig keroog ga muy génn, foo sànni mbàttu ci Ndakaaru mu tag. Askan wi da ko teeru nib buur, gunge ko ba ci biir këram. Bu fa yemoon sax ñu ne waaw ; waaye gaa ñi am nañ meneen mébét. Dafa di, yaakaar la génnub kaso Xalifa Sàll bi meññloo ci xol yi. Waaw, yaakaar kañ ! Bu kenn fàtte ne ca njëlbéen ga, newoon nañu ne am na ci doomi-réew mi ñu gëm ne Xalifa Sàll rekk moo fi mën a jële Maki. Te yaakaar jooju mel na ni ñaari ati kaso yi dindiwuñ ko ci xoli farandoo Xalifa Sàll yi. Mënees na ni sax tey la Waalo gën a aay. Keroog bi ñu bàyyee Xalifa la ki ñu gën a ràññee ci àndandoom yi, Bàrtelemi Jaas, tàmbalee waajal joŋante njiitéefu-réew mi war a am ci atum 2024, ànd ceek fullaam ju mat sëkk. Moom sax xanaa daa fàtte ni Xalifa day door a génn ?  Li waral laaj bi du lenn lu dul ne sunu àtte ndeyu réew mayul ku yoon mës a tëj muy bokk ci joŋante woteb njiitéefu réew mi. Am da koo fàtte ? Naam sax Xalifa baal nañu ko waaye teewul ñu jot koo àtte ba teg ko ay daan. Kon li mu tëddoon Rëbës xaw na xajamal ay mbiram ci wàllu politig. Amaana looloo tax am ñu seen bopp xaw a tëju ba ñuy laaj lan mooy ëllëgu Xalifa Sàll ci géewu politig bi. Tontu ci du yomb waaye xel mënuta nangu ne Xalifa Abaabakar Sàll, newoon fi Meeru Ndakaaru te tàmbalee xeex ba muy gone gu ndaw, jeexal na ba fàww ci politigu Senegaal..
Da maa dëfeenu di jeneer
Ba xel mi tàbbi cig ndenéer
Dellusi naan ma nu gàddaay
Fii kat lépp a ngi naaxsaay
Mu ne ci meneen kéew
Ñam ya ni ñu neexee
Ndox ma teey na sell
Fépp fees ak i mbell
Bi ma doxee ba ni tëll
Yam ciy garab yu dëll
Péex ma foroos saa naqar ci neen
May ree di saamandaayub sëppeen
Jekki dégg téll jóg taxaw
Damay sànni ay kàddu yu néew ci waxtaan wi, jéem a joxe samay xalaat ci li nuy dund fii ci Itali.
Ci sama gis-gisu bopp, Móodu-Móodu yi agsi ci diggante atum 1980 ba 2000 wute nañu jëfin ak yeneen tukkikat yi tàmbalee tàbbi Itali ci atum 2000 ba tey jii.
Damay taxaw, léeg-léeg, seetlu,  ngir def ay jàngat ci ñaari doxalin yu wute yooyu lool, seet tamit lan a ko waral, fan la lalu. Ndax, boo gëstoo bu baax, mbir mi dafa lay jaaxal.
Naka la mbir mi deme ? Ňaari melokaan, ňaari jikko yu wute lool ci ay doomi-adama yu bokk fi ňu jóge.
Waaye boo xoolee bu baax ñi jëkk a agsi jànguñu, walla boog seen  njàng soriwul woon.
Dama koy seet ci sama maas gi. Dañoo jòge ci àll bi, walla jòge feneen ak feneen, jànguñu dara lu tax seen xalaat mën a sori.
Waaye ñàkkuñu woon cëslaay, amoon nañu tamit lu ñu gëm. Te boo ko de xool ci ñoom, Móodu yu jëkk yee fi taxawal ay daayira yu man a gindi mbokk yi ba kenn du gëlëm. Fakastalu, naam, am na, waaye Yàllaak daayira yee tax ba mag ñi fàttewuñu démb.
Jànguñu tubaab waaye mokkal nañu yeneeni làkk ba mën a xàll yoon wu leen di aar, di leen tee réer. Ndaxte, làkk wolof walla araab may na leen ñu xam fu ñuy teg seeni tànk ba bañ a saaraan. Te bi ñuy ñów ci réew mii gisuñu kenn ku leen tette waaye am nañu seen ngor ak seen diine, jàpp nañu ci ba taxaw fu dëgër. Ba tax kenn yóbbuwuleen ci weneen yoon wu doonul seen yoonu bopp. Kon tey, Móodu yu jëkk ya xam nañu fan lañ samp seeni tànk ba mën a téye seen aada ak seen ngor ak seen fulla. Loolu lépp am nay firnde ndaxte bu daayira yi nekkee fépp tey, xeer wu njëkk wi ñoom ñoo ko teg ba xale yi mujj a agsi mën cee jariñoo.
Doxalin wu ni mel ku yaafus walla ku ragal du ko sàmm ba ku la ca fekk, toppandoo la, mu indil ko tawféex. Xale yi topp ci yoon wi, nag, wax dëgg Yàlla gisuma ci kenn ku tarxiis ci kaw xollitu banaana.
Wax ji du gudd, dañu koy tënk.
Waaye maasi gone yu mujj yi, li leen sonal mooy ñàkk a mën a muñ. Jafe na lool jom ju tax ngay moytoo def looy réccu ëllëg. Walla bu la jamono naree lottal dinga ko mën a muñ ndax lu bari alal du la ko jaral. Li am solo mooy ngay xool bu baax sa juddu, di sàmm sa ngor, di bàyyi xel ci sa diine.
Xaley tey yi ànduñook dal, mënuñoo xaar. Te li koy indi mooy teel a bëgg am xaalis, yàkkamti koo am, sa lépp sotti léegi-léegi. Kenn xamatul luy taaxirlu.
Li ko waral mooy :
waa ji dafa wàcc Rom, dugg ci saxaar gi wutali Milaŋ, toog ba ci kanam mu ne ki mu dendal
-Waaw, ndekete Itali am nab àll
moroom mi ne ko :
Noppil waay, loolu ëpp naa wax !’’
Waa  ji tontu ko ne ko ;
Aa, man kat damaa defe woon ni fii lépp ay taax la.
Xam nga ni kii kay, am na mbetteel te dara xewagul. Fu amul àll, kenn du fa bay, te  fu  mbay amul,  xamuma luñ fay dunde. Loolu moom, waxin la rekk.
Jamono ji ñu tollu, jafe-jafe yi bari nañ Itali waaye lépp dañu koy sante sunu boroom. Seneraasiyoŋ bu bees bi am na ciy jàmbaar waaye tamit bari na ci ñu réer. Du gaaw nag ñu defar seen réew.
Boo demee gaaru Milaŋ am na ñuy fanaan ci mbedd yi. Taxawaalu bi bari na lool, te xale yi mënuñoo yor seen bopp. Bu sedd bi ñëwee, xale yu bari dañuy tumuraanke. Tukki baax na waaye nit bala ngay jòg war ngaa xam fa nga jëm lan nga fay fekk.
Nun mag ñi war nañoo góor-góorlu ba teg xale yi ci yoon wu jub. Jàngal leen seen kàllaama, nàmpaatal leen ngir ñu xam seen cosaan. Loolu dina tax kenn du soppeeku ba topp tubaab yi ci seen melokaan.
Nun doomi Senegaal yi, dinanuy ànd dem ci daayira, dem julli jàkka waaye li nuy dimbalante ci sunu biir bariwul te bokk na ci li nu tax a des ginnaaw. Nit dina tollu diggante, ñòw ci biir mbooloo mu takku te fa mu tollu moom rekk a koy xam. Te dina rus a laaj, te ña mu fekki, bu ñu amul xelu jox ko walla dimbali ko, noonu lay jògee ca jataay ba, dellook aajo bu fajuwul.
Loolu dafay tax nit di gaaw a suux te du ca génn. Bu yàggee, kër ga mu luye sax dootu ko mën a fay. Boo dee ku am jom, dinga génn kër googu, bu booba mbedd mee lay for walla nga dem bay fanaan ci sa biir oto. Am na ku mu fi daloon, dafa mujj faatu ci sedd bi.
Li may jëkk a digale, mooy na nit kiy duggante ak mbokki senegaleem yi, saa yu ñu wootee mu jiitu fa, te ci daayira yi lañuy gën a faral di daje. Su ma nee daayira, nag, seetuma ci tarixaa bi mba beneen, daayira yépp laa yemale. Nekk ak say mbokk am na solo ndax bu saafarawul lépp tamit, mën naa saafara lu bari.
Nit ki fa ngay yeewoo, fa ngay faatoo. Kon, ci fànn yépp la jàppante am solo.
Li duuf ci nag wi, xejul ci cin li. Kon boog ba beneen jotaay.
Ca Kungéel (péeyub Bàmbug) amoon na ndajem tàggat bu
ñetti fan ci  Ndefarum saf-safal ak sunu xeeti meññeef yi ak
suusal caakiri ak cerey ñebbe .
Lu tollu ci 30i jigéen ak lu teg, bawoo ci 6i diiwaan ak i gox yu
wuute ci réew mi, amaloon nañ am ndaje ca Kungéel. Ndaje
maa ngi dooroon àjjuma, 28eelu fan ci weeru féewaryee jàpp
dibéer 1eelu fan ci weeru màrs 2020. Ñu bare ñoo fa
daje woon : jàngalekat, yombalkat, gëstukat, lëkkalekat, añs.
Liñ ko dugge woon mooy tàggatu ci  Ndefarum Saf-safal ak
sunu xeeti meññeef yi ak suusal caakiri ak cere ñebbe
Ku nekk ci jigéen ñooñu, nag, cib bànqaasu diiwaan mbaa gox
nga féete. Bànqaas yooyu, dippees na leen ci nasaraan
Komisiyoŋ  SNAN. Juróom-benni bànqaas lañu am, yu :
Ñoxor Ngom mi jiite SNAN (Sàndikaa Njabootu
Alfaabetisaasiyoŋ Nasiyonaal), ginnaaw bi mu sargalee kilifa yi,
wax ci juddug SNAN, kàddu yii la fa biral :
Ndaje maa ngi tàmbale ci àjjuma jii, waaye ñu ngi ko déggoo
woon ca jataayu Jókkul Mbelbuug ci 23eelu fan ci weeru
desàmbar 2019 mu bokk ci sunu jëf yi nu tëral war koo doxal ci
at mi, maanaam mu dellu ci naalam. Lees ci jublu moo di fexe
ba ubbil jigéen ñi buntub xéy ak koom-koom ngir soppi ak gën a
baaxal seen nekkin, te bañ a yem rekk ci njàngum liifantu ak
xayma, waaye jëfandikoo leen ba indi koom.
Kii di Daawuda Jàllo, 2eelu tofo ci njiitu Bokk moomeelu Kungéel
(MEER) ak Maamudu Umar Géy miy  Inspekteeru
edikaasiyoŋ ak foormaasiyoŋ  Luññutukat bi ŋànk ak di
saytu lépp lu aju ci njàngum tuut-tànk yi, yar ak tàggat ci xaaj-
diiwaan bu Kungéel, jàpp nañ ni tàggat bii lu ñu war a ñoŋal la.
Ndax ci 3 nisër yi ko taxoon a jóg, 2 yi moom jot nañu ko fii.
Ndaxte, soxna Juma Jóob (di kenn ci way-tàggatu yi) , li mu fi
wone, nettali ko ci 3 xeeti saar yi ngeen fi jànge, dal na xel, te it
am na solo lool. Ndege, dina tax ba jigéen ñi gën a yokk seen
koom. 3eel bi moom ci kàdduy IEF bi, ci biti doŋŋ lañ koy mën a
nattee ci kow ñu nangoo sotti ak wéyal li ñu fi weccoo ci 3 fan yii
ci seen gox yi !
Aliyu Sàll mi teewal  Koñsey departamantaal  bi mu jëlee
kàddu nee na :  li SNAN def nii méngoo na lool ak sémbub PRODESK dib naal bu nu defar ngir gunge kuréel yeek
mbootaayi koom yi nekk ci gox bi, te dinanu fexe ba def ciy
Mbaaxaan Jóob mi teewaloon kuréelu CDK, gannaaw bi mu
fésalee mbégteem ci tàggat bi, wone na ne lëkkaloo dina am ak
waa SNAN ngir ñu àndandoo lawal xam-xam bii.
Laata Inspekteer, maanaam IEF, di tëj ndaje mi ci turu
Perefe  mi ko yebal, Ami Siise Fay jagleel nab taalifu delloo
njukkal Sàmba Jaawo mi desoon ci toolu xare bi ci 24 fan ci
weeru desàmbar 2019 cib  laksidaa  diggante Gudiri ak
Kidira ba xol yépp tooy !
Awa Faati, ak Jaafara Fofana feelu ko, waaye, ñoom seen taalif
dafa jëm ci njariñal saf-safal bi ñu doon defar, ak jàng ak
jàppalante ngir réew mi jëm kanam.
Wólis 6  Komisiyoŋ  yi bokk, waa Luga ak Dakaar ñoom it
fésal nañ seen yéene ngir bokk ci SNAN.
Way-tàggatu yi woon ci lël bi, jox nañ leen ku ci nekk  lijaasa
buy firndéel ni bokkoon na ci.
Nu wax itam ne, ginnaaw  Meer ,  Perefe ,  IEF  ak
Koñsey departamantaal , SNAN yëgaloon na lël bi yeneen i
kuréel ak i kilifa ngir ñu teew, jëmmal ak darajaal lël bi ci ubbite
beek tëjte bi, ñu ràññee ci : UCEM, Kërug Jigéen, GIE  Xaritu xale yi, Seydinaa Ibraayima Jóob ak Ndey Ndumbe Saar mu  Comité consultatif des femmes .
…Luy jot jot na ginnaaw dee.
Ci altine jii weesu, 23eelu fan ci màrs 2020 la njiitu réew mi, Maki Sàll, doon amal ñaareelu bàttaleem bi mbas mi duggee Senegaal ba léegi. RTS a ko siiwal bi 20i waxtu jotee.
Maki Sàll nee na dina jébbal péncum-réew mi ab sémbub àtte bu koy may, ci diirub ñetti weer, sañ-sañu jël ay dogal yi aju ci yoon. Ci artiikal 77 bu Ndeyu-àtte réew mi la sukkandiku def loolu ngir mu dooleel ko ci cong gi mu song Coovid-19 bi, tax it nguur gi mën a dékku wartéef yi aju ci nafa gi, koom-koom gi, mboolem-nawle Senegaal, wér-gi-yaram ak kaaraange gi.
Dogal na yit guural ci biir réew mépp ak dëjug-guddi li ko dale 20i waxtu ba 6i waxtu. Dafa ne : Anam bu gaaw bi jàngoro jiy lawe moo waral nu yokk matuwaay yi ngir aar sunu bopp. Bu nu ko deful, ci musiba mu réy a réy la réew mi nar a tàbbi. Ba tax na, ni ma ko yoon maye, dogal naa guural ñeel réew mépp li ko dale guddig altine tey gii ci minwi.
Li dëjug-guddi gi tekki, moo di ne kenn warta génn sa kër ci diggante 20i waxtu ak 6i waxtu, te yit woto waru cee daw lu-dul yoon may ko boroom, te mu am kayit gu koy firndéel.
Njiitu réew mi joxaale na ndigal alkaati yi, sàndarm yeek soldaar yi, ne leen ñu gaawtu wàcc ci mbedd yeek tali yi ngir jëfe dogal bi.
Ni ko yoon waxe, ci jamonoy guural, njiiti caytu diiwaan yi ak gox-goxaat yi am nañu sañ-sañu sàrtal mbaa tere yëngu-yëngu nit ñi ak woto yi, rawatina xew yi. Sañ-sañ googu, mën na aju ci benn fànn walla ci fànn yépp, ci benn béréb walla fépp, ci diggante ay waxtu walla diir bu ko ëpp. Bu ko defee, njiitu réew mi teg na ci ne njiit yooyee, am nañu sañ-sañu tëj yenn béréb yiy waral mbooloo, muy bérébi ndaje yu askan wi moom walla yuy doom-aadama moom.
Mbir mi àgg na foo xam ne, xeex rekk a fi sës bala muy ëpp i loxo. Ndege, njiitu réew mi lim na béréb yi jàngoro ji dugg. Nee na, Covid-19 bi laal na 10 goxi réew mi. Mu ne, keroog altine ji, réew maa ngi amoon 71 way-tawat yiy faju ci 4 arondiismaa Ndakaaru yi ak Mbaaw, Yëmbël, Géejawaay, Tëngéej, Tuubaa, Mbuur, Cees, Popangin, Ndar ak Sigicoor. Mu mel ni léegi réew mi daj na.
Loolu la njiitu réew mi xam ba tax koo yëkkati kàddu yii :  Ci guddig tey gii may janook yéen, askanu réew mi, maa ngiy xas, di leen wax ne, luy jot jot na ginnaaw dee. Nguur gi, njiiti caytu yi ak liggéeyukaayi nguur yépp dinañ jël seen i matuwaay ci saa si ngir jëmmal dekkareb guural gi.
Ba tey, bees sukkandikoo ci kàdduy njiitu réew mi, dinañ wàññi mbaa sax ñu tere tukki yi ñeel dëkk ak dëkk. Mu teg ci ne, jawriñ ji yor wàllu dem bi ak dikk bi dina jël matuwaay yi war ngir doxal dekkare bi. Te, tukki ci biir gox-goxaat yi tamit ci lañuy bokk.
Ci wàlli garab yi ak xeeti jumtukaayi faju yi, njiitu réew xamle na ne nguur gi dina def kem-kàtttanam ngir réew mi bañ cee tumurànke.
Ci beneen boor, ñu bare ci nit ñi dañ doon am xel-ñaar ci yokkub njëg yi mën a juddoo ci guural gi ak tere yi. Waaye, njiitu réew mi dalal na seen xel, ne :  Gornmaa bi dina jël ay matuwaayam, xeex bépp yokkub njëg bu jaaduwul .
Ci kow loolu, mu xamle ne dinañ ber xaalis bu tollu ci 1 000 milyaar ci sunu koppar, jagleel ko xeexub Covid-19 bi ci réew mi.  Ci biir xaalis boobu, dinañ jagleel 50 milyaar yi askan wi ngir dimbalee ko ko ci wàlluw dund. Rax-ci-dolli, dinañ wàññi 200 milyaar ci bori lempo yi ngir jàppalee ko otel yi, ñiy liggéey ci roppëlaan yi ak ci wërteef gi (tourisme), ñiy yëngu ci aada ak cosaan ak ci wàllu tas xibaar.
Ci talaata ji, jawriñ jiñ dénk kaaraange biir réew mi ak naataangoom bi yor wàllu dem beek dikk bi amalandoo nañ ab waxtaan ak taskati xibaar yi ñeel guural gi njiitu réew mi dogal ci altine ji.
Ñu jeexale ci xibaar bii tukkee ci yégle njawriñu wér-gi-yaram gi ak ndimbalu mbootaay mi : ci dibéer jii, 29eelu fan ci weeru màrs, Senegaal am na 142 way-tawati Covid-19 bi. 9 yi wér nañu, 96 yaa ngiy faju.
Daan ya réewi tugal ya tegoon ci kow Riisi ñoo tàmbalee di dalaat seen kow. Nde, daan yooyee sabab tey jaf-jafe yu metti yi ñuy jànkonteel ci wàllum koom-koom. Daanaka lépp a yokku rawatina dund gi ak laf gi, soroj (petarol) ak gaas bi. Mooy li ñu naan dereti bopp du moy mbaggum boroom. Moo tax seen dogal yi ñu jëloon teg ko ci kow Riisi ngir lottal ko ñoo leen yóbbe tolof-tolof yii tàmbali di leen gàllankoor. Ba tax na ñoo ngi xalaat ci ni ñuy def ba génn ci gént yu naqari yi ñu nekk tey. Kurél gii di BCE (Banque Centrale Européenne) amaloon na ca bésub àjjuma 10 Suweŋ fale ca Amsterdam am ndaje. Ndaje mi nag li ko wundoon du lenn lu dul yokkute dund gi ak i mujjantalam ci seen weccit gii di Euro. Nee ñu, ni dund gi di yokkoo baaxul ci weccit gi te it dafay tax dooleem di néew. Looloo sabab seen i ndaje yu metti yi yépp. Liy firndéel mile mbir nag ñépp a ko xam. Daanaka ca Riisi ak Ikren la réewi tugal yi di jëlee/jéndee li gën a bari ci seen dund. Ana li tax kon ñu bëgg a daan Riisi, faral Ikren ?
Am na ñu naan dañu bëggoon a wàññi dooley Riisi ba mu jaral leen jël yile dogal. Amaana sax séntuwuñ ci woon lii yépp.
Tey nag, yamuñu rekk ci di def ay ndaje seen biir. Ci gaasu Afrig, rawatina bu Senegaal, lañ gën a teg seen i bët. Ci moom lañu bëgg a sampu (sukkandiku) ngir génn ci bekkoor bi ñu nekke. Ndax ci xayma, fii ak weer, dinañ tumurànke ci wàllum gaas. Ñu bari jàpp ne looloo tax Saa-tugal yi wutali Afrig, rawatina Senegaal ngir dimbalikoo seen soroj ak gaas.
Moo tax ñu gisoon fi ci lu yàggul dara ku ñuy dippe  Le Chancelier Allemand  fii ci Senegaal. Almaañ nag, mooy réew miy gën a moytu dogal yi ñoñam yiy jël ngir daan Riisi. Jàmmam moo tax muy wutali gaasu Senegaal ngir mucc ci li moom ak i ñoñam di ragal : bekkoor gi. Am na ñu naan Senegaal pare na ngir yor leen ci gaas fii ak déwen (2023).
Waaye mbir mi du fii rekk la tollu. Ndax Njiitu réew mi, Maki Sàll, Saa-Tugal yi woowoon nañ ko ci  Sommet G7  ngir ñu xalaat ci ni mu leen di dimbalee ci gaasu Senegaal bi.  Senegaal nag pare na ngir sédd leen ci gaas bi mu yor.
Moom miy dund ay jafe-jafe yu tar ci jamono jii nu nekk ndax mën na sukkandikoo ci bile pose ngir suqali koom-koomam ? Am na ñu naan war na ko mën a def te mën na fi jaar sax suqali koom-koomam ba fàww. Waaye loolu du lu ñuy xam feek bés bi ñëwagul.
Saa-Tugal yi dañu tollu ci jamono joo xam ne mënuñu dem wëliis ñu jaar ci Afrig. Te it dañu jaaxle ba fu jaaxle yem. Daanaka seen taxawaay dese naa baax ndax am na ay lay yuy wone ni Amerig a ngi teg ay pexe ngir ñu gën a sax ci dogal yi ñu jël ci Riisi. Lan moo war a sabab lu ni mel ? Nde, Amerig dafa bëgg koom-koomu réewi tugal yi gën a suux ndax mu jaar fa diri leen fu ko neex. Maanam daf leen a bëgg def ay jàppeef (prisonniers). Pexe yi nag liñ ci jublu du leneen lu dul fexe ba mën leen a jaay gaasam ci ni mu gën a njëgee.
Li dal réewi tugal ya dafa jéggi dayo. Looloo tax ñu bëgg a song gaasu Senegaal bi. Mbir mi nag àntu na ba pare ndax Senegaal nangu na leen a jàppale. Waaye moom, ndax dina ci jële ndam ?
Mbas mu dërkiis, ñàkk teggin tey jur tiiñalante ci biir réew mi ak ci bitim réew….
Naka la doomi Afrig yi war a taxawe ? Céy mbas  mee gudd tànk, moom mi fàqe Penku,  ca Wuhan, ca Siin, ca Asi, sóobu ci Afrig, ba ci Géeju Atlantig, daanu ci fii ci Ndakaaru (dëkk raw) ; ci Tànk (Wakaam, Ngor, Yoof) fekk ñu fi ! Balaa moo agsi, wëndéelu na, jaar Ërop, jaar Amerig ! Kon boog dab nañu, yëngal na jamono, yëngal àdduna wërngël  képp, wërngël këpp, wërngël këtt.
Moonte ku xam jaar-jaari taarixu nit, xam ne du guléet musiba ak balaa xëppu ci gox, dëkk, réew, mbaa pàcc ci dunyaa. Li bees kay, moo di mbir mi ni mu gaawe, bette ak  law ; dëgg la, li ko waral moodi dem ak dikk bu gaaw te bare ci àddina, yéenekaay yu bées te ratax. Ak covid 19 tiitànge ak njàqare bare na, ñi faatu wax i nopp, moo xam góor, moo xam jigé. Mbas mii bàyyiwul ndaw te yab na mag, waxatumaak màggat. Ma nga doore Siin, faat fa ñu bare ; dàqe ji Tubaab yi Ërob ak Amerig, Naar yi yuuxu, sarxolle, mu mujj, dabsi nit ñu ñuul ñi, fii ci Afrig, fii ci Senegaal. Moone de doomi-Senegaal yi demoonañ ba yaakaar  ni dañoo tul, mbaa Yàlla ñoom rekk la bëgg.
Li yëngu, li ko yëngal…
Li jaaxaal ñépp, boroom xam-xam yi, doktoor yi, fajkat yi ak njiiti réew yi, mooy mbas mi kenn xamul li ko sabab. Mbaa du gëstukat yu waane ñoo ko rëccal walla lu ñu sos la, te tey ko, walla ndax bëre ay ponkal la ci politig, walla koom-koom ? Xey-na dina mës a leer bés.
Li yëngu daal, li ko yëngal moo ko ëpp doole. Li ko yëngal nag, ndax ci njugub la jóge, mbaa meneen mala mu ñu doon jaay ca marse ? Koronaawiris ndax daa mel ni fel, mbaa teeñ, mbaa saxayaay ? Doom bi,  ci saxayaay lay dund walla ci xobu-garab ?
Xam-xamu seetantal dina ko mës a leeral. Li wóor mooy dugg na ci yaramu nit, di wàllaate, indaale yaram wu tàng ak sëqat su bon, dënn bu fatt ak bakkan buy xelli ak biir buy metti.
War nañoo xeex jàngoro ji, bëmëx ko ci biti. Réew yépp loolu la ñuy jéem.
Ñenn ni teel a fagaru, mel niki Siin, dem nañ ba bëmëx mbas mi ; ñi yéex a jóg, sàggan mel ni Itaali, Espaañ, Farãas, Amerig, waaru nañu, metti na lool ci ñoom, ña fa dëkk, juddoo fa, màgge fa, di fa tedd, ak ña fa ganesi mbaa wutsi wërsëg.
Bi mbir nee faax, yenn réew yi mel ni Siin jiital xam-xam, xel ak caytu. Naka noonu dañuy ber ñi jàngoro ji laal, def ay lël, door di seet garab yu mën a indi tan.
Ci réew yu bare, am na ñu seen xel dem ci xam-xami Maam ya ak diine, ñu dem sax ba ni njaaxum yiy gën di bare ci àddina ñoo tax Yàlla mere ñu, delluwaat di cawe, ngir ñu  dellu ci dénkaane yi mu jaaraale woon ci Yonent yi.
Jar na nu jàng, jàngaat, sóobu ci, tanq ci woyu Sëriñ Musaa Ka, Xarnu bi, xarnu bi ñu génn (XXel), moom  bàyyiwul koom, aada, diine, mbaax ak xarbaax, tarixa, yoonu mucc, texe. Moonte war nañu fàttali, mbaa xamle ni, sunu Maam ya, waa Këmit, Misra, Esipt, ñoo jëkk a bind ci dund ak dee ; mbégte ak naqar.
Ci sunum réew, ki ko jiite, toog ci jal bi, Parsidã Maki Sàll, woote na waxtaan ak njiiti làngi polotig ak mbootaay yi ànd ak jamono yiy aar  liggéeykat yi, waxtaan ak dippite yi, ndawi réew mi ngir am lu mu yokk ci li mu xalaat ci bëre ak mbas mi. Ku ne def nga li la sa xel, xol, yaram, kàttan, mën-mën, pexe, gafaka may.
Gëstukat yi, fajkat yi, def nañu seen keem-kàttan, ba mbir mi am fu mu yem, jéggeegul dayo.
Bi mu agsee ba am fi weer, ñu gis ne laal na 195 nit, 40 % yi dañoo indaale doomu mbas mi,  dugal ko ci réew mi , 56 % dañu leen ko wàll, 4 % xamuñu fu mu ak naka la leen dabe. Loolu tax na, ñu war a gën a fagaru doonte xamuñu fépp fu mbas mi di jóge ; lii tamit la Porofesëer Musaa Seydi miy jiite xéex bi ci xam-xamu settantal ak paj denkaane.
Ñi koy jàppale ci caytu gi ak jumtukaay yi, doktoor Ablaay Buso, Alfa Sàll ak Mamadu Jara Béey dalal nañu xel yi, joxewaale ay ndénkaane yu ñu mën a may ñu mucc ci. Dëgg la, am na doomi réew ñu ci jot a faatu, am ci ku doon ku am tur, fulla ak faayda ci réew mi ak ci bitim-réew, mu di Paap Mabaaba Juuf, ku ñu ràññe ci xam-xamu tàggat yaram, ak ci gunge xale yi ci futbal, dem ba jiite ekibu Màrsey, ca Farãas.
Ëllëgu jàmm, tinkeeku ak tabaxaat
Li am ba des moo di sàggan baaxul, wér-gi-yaram, jàng ak xam-xam war nañu leen sédd bu baax a baax. Ñu dellusi ci li mag ñu baax ñi dénkaane woon, fexe ba liy génn  ci pénc yi ak lël yu bare yi nuy amal, nu def leeni  jëf. Su boobaa luñu bett, ñu dékku ko, ci lu gaaw. Dëkk ci  fàtte, gàtt xel ak réccu ñoo ànd.
Gëstukat yi am nañu sas bu réy, war nañu gën di waxtaan ci seen biir, di wax ak ñiy jiite ci yeneen fànn.
Mbokk yi, at mii, nar na gudd tànk lool !Mu ngi mel na fasu benn tànk  rëkkal mba ma rëkk, nitu guddi ! Njuuma jaa ngook ! Am na ñu mu jaafurloo, mel ni Tubaab yiy wax nañu gaaw wuti garab, ñakk bu bees, jéemantu ko ci nit ñu ñuul ñi. Taat wuy tàkk moom kenn mënu ko solal tubey, kërandoom du set.
Doomi réew mi, doomi àddina, jaaxle nañu ! Ku moytuwul nag tam sa moroom dëmm, tam sa mbokk nóoxoor
Lu mën a dindi jaaxle ?
Xana daal ñu dal, gën a njàccaar, yokk caytu gi, jàppoo ci fagaru gi, paj mi. Nu jeexal ci seetlu bi : réew yi ci muccagum as tuut, ci Afrig mel ni Lësotoo, Komoor, Malawi, Sudaan, Sawo Tome bokk nañu ci yi duggagul, mbaa yi sore xëccoo ak buuxante yu metti ci biir àddina. Kon boog nanu gaaw ci teggi tànk ci benn yoon, teg tànk bu bees, bu gën, te àndandoo jublu ci tabax Bennoo Afrig ci Mbokk.
Nañu Taxaw Temm, am Pasteef, tegu ci Yoonu Askan Wi, Déggoo ngir Bokk, Bëre, Daan.
*Baabakar JÓOB Buuba, Njiitu Mbootaayu Doomi Afirig yiy yëngatu ci Liifant ak Njàngum mag ñi, PAALAE (Pan African Association for Literacy and Adult Education) te nekkoon njiitu An@fa di bànqaasu PAALAE fii ci Senegaal
mi ngi dëkk Ndakaaru, doon jàng xam-xamu melosuuf ca Daara ju mag ju Seex Anta Jόob. Bind na taalif yu bari ci fànn yu wuute, niki bëgg-bëgg ay jafe-jafey àddina, ngëm ak diine, sàkku xam-xam ak coono ya ca aju.
Sunu réew mbubb lañuy naw
Fab jikko ak jëf sànni ca gannaaw
Sunu dëkk ku ñàkk ñu ni dafa ñaaw
Fental la ay melo ba ñépp di la daw
Sunu réew ku lay jubsi poose kanam
Soppi doxiin, làq ay mébétam
Di la ree tey socc ay bëñam
Soo moytuwul mooy daas paaka bi ñu lay jam
Sunu dëkk xarit daf fee jóge
Coro moom daa fara dee
Ku ne di jaay njombore
Nee nga  layy, ni dott
Ñów di nas, di nocci
Yow Koronaa, yaay  fas di fecci !
Yow Koronaa, yaay  teg di teggi !
Yaa ñu  yeew ci kër  yi
Yow Koronaa, yaay  tapp di teppi !
Ub  nga  jàkka  yi, yow Koronaa
Tëj  nga  jàngu  yi, cey  Koronaa
Cey  Koronaa, yaay  buur di bummi !
Cey  Koronaa, yaay  fal di folli !
Tee ñoo durus say dars
Cey  Koronaa, yaay  tabb di tebbi !
Yow miy  lal di làlli
Tee ñoo  càqi say cax
Sunum pénc doxe fi jag !
MBINDAAN LEES WAROON A BIND
ÀND WATTU LÀKKI RÉEW MI
Ànd jubal mbind mi !
Ñaareelu yëngug jubbanti mbindin mi
Tey jii, boroom xam-xam yaa ngi gëstu làmmiñu wolof, ci fànn yu ni gàññ, dale ko ci ay xarnu aju ci xam-xamu kàddu, bind, tëgg kàddu, xam-xamu gàggantikaay, ci biir yeneen tolluwaay ci xam-xamu làmmiñ.
Liggéeyu tasaare mi (tekkim Alxuraan, Biibal, Ndéyi-àtte ju réewum Senegaal, Tëralinu ja yu njémmeere yi) booleek liggéey yu pasin te wuute yu ñu bind ci fànn wu ne, ñoo woomal, ci dox bu yàgg, kéewu njàngum làmmiñu wolof.
Ci wàllu xarala yu bees yu xibaar ak jokkoo, seetlu nanu ni wolof a ngi ci géewi njàngale ak njàng mi sukkandiku ci nimerig, ñu koy jëfandikoo lu bari ci njoxem xibaar. Wolof, nekk na itam ci Wikipediyaa, nekk ci Guugal ak ci jumtukaayi Window.
Bokk na yit tey jii, moom ak Pulaar, ci làkki kembaar yi Akademi Làkki Afrig (AKALAN) tànn ci biir làkki Afrig yi.
Ay yaxal yuy tëral mbindinu làkk week teqalem baat yi am nañu. Bi ci mujj mooy lim 2005-990 bu 21 Oktoobar 2005, di bi nu war a jëfandikoo. Teewul mbindinu wolof wi, ni ñu koy jëfandikoo ba tey jii, toppul yaxal yooyu. Muy ci yëgle yi, di ci làngi pólitig gi, mbindin wi ñaare ay yàq rekk la. Loolu di lu doy waar ci réew mu mel ni Senegaal, di réew mu ku nekk di jaay ngóora ci wormaal, lu mu mën, àttey làkkum farañse bi nu àbb. Mbindum farañse moom, du am, mukk, benn njuumte, genn yàqute. Worma jooju defuñu ko ci làkk yi nu moom.
Yàq ak jalgati gu sax dàkk googuy am ci tëralinu mbindum wolof, gàllankoor la ci xeex bi ngir suqali ak gànjaral sunu làkk yi. Loolu dafay nasaxal fonk gi nu waroon a fonke sunu bopp, di laal jeexital ci worma ji nu am ci sunu bopp.
Ngir samp pexe yu dëgër yu fiy déqati doxalin woowu, ay ma-réew yu jigéen ak yu góor, di yëngu ci liggéey, ci gox yu wuute (jàngalekat, bindkat, ma-làmmiñal, ma-mboor, ma-yoon,…) ñoo ànd, fas yéene dimbali seen mbokki réew, ba ca ñoñ biti ña sax, ci ñu mën mbindinu sunu làkki réew yi te mën leen a jàng ci nu yomb.  Ci wolof lañu tàmbalee, wànte dinañu yaatal liggéey bi ci yeneen làkki réew mi.
Mbooloo mii làkki réew mi soxal, jubluwaayam bu mag bi mu samp, mooy xiirtal ak jàmbarloo ñi dëkke mbaa baaxoo ci réew mi, rawati-na taskati xibaar yépp, ci ñu yokk gëddaal ak gànjaral sunu koomum làkk mii ak mbatiit te jox leen cér bi ñu yelloo tigi. Ngir amal loolu, fas na yéene dimbale nit ñi, yombalal leen na ñuy jote ci xam-xam ak mën-mën ngir jëfandikoo wolof gu tegu ci yoon, ci fépp fu ñu koy bind.
Mbir mi nag, narul a yomb, ndax ci mbind mi nuy faral di gis, di ko jàng, ci sunuy pénc, rawati-na réew-taax yi ak ci tele yi, li ci ëpp lépp, ñu mbind ko ci wolof, teguwul ci yoon. Ay yàq rekk la. Ci misaal, sooy wàcc ca ayropooru AIBD (Aéroport international Blaise Diagne de Dakar) bu Ndakaaru, baat bii di jaam lañu lay teeroo, te jaam  nit ku nekk jaam  di saafaanu jàmm, baat bi ñu ci jublu woon, bi ñu koy bind.  Dalal ak jaam  lañu fa bind te mu waroon a doon  Dalal ak jàmm  ngir teeru ñiy egsi Senegaal.
Wànte nag, teewul nu war a sargalu ci jéego yu am solo yi ay kër di def, yu ci mel ni Orange walla start-up bi tudd Sunu nataal jëm ci wormaal mbindunu wolof. Ñu ngiy def seeni kem-kàttan ca na ñuy binde lañuy yéene ci pano yi nekk ci mbeddi réew-taax yi walla ci wetu tali yi.
Noo ngi rafetlu it telewisyoŋ ITV biy bind xibaar yi ci wolof, donte sax, yenn saa yi, ñuy def ay njuumte yu fés yu ñu jubbantiwul.
Seetlu nanu itam ni Njiit li Maki Sàll, tànn na, ab diir a ngi nii, di tiwit ci wolof, te mu ngi sonn bu baax ciy bataaxalam, di leen bind ci mbindin wu jub xocc. Mën nanoo wax, moom moo war a jiitu ci liy yaxalu mbindinu làkk wi tëral, wànte rafetlu nanu lool doxalin wi. Jëf jooju jees di sant, as ceññeeru yaakaar la ci biir doxalinu jalgati gu jéggi dayo ci mbindinu làkki réew mi.
Mbooloom Ànd Wattu Làkki Réew Mi, mu ngi gaaral ci suuf, ñaareelu yëngoom gu aju ci topp ak jubbanti yenn mbindin yiy xajamal kéewu mbooloo mi.
TURI JOTAAYI TELE SENEGAAL YI
Kër gi ak Taal Ngol-Ngol
KOORU JÀMM, WAAJAL KORITE AK FONDATION PAD
Mbaboor mi. Siiw du jàmmi boroom
TURI LÀNGI WALLA KURÉELI PÓLOTIG YI.
Mbindin mu tane:  Ñu ngi ci yoon wi.
RTS : Lan mooy céru jigéen ju ëmb ci miraas ?
ÀND WATTU LÀKKI RÉEW MI
Ajaratu Umar Sàll Jaw (Ma-làmmiñal, l’IFAN Ch. A. Diop, UCAD),
Maryetu Jong Jóob (Moo doon njiitu Fondation UCAD),
Ndey Koddu Faal (Njiitu  EJO, di kër guy móol ay téere ci làkki réew mi)
Useynu Béey (Taskatu xibaar), Maam Cerno Siise (Ma-làmmiñal FLSH, UCAD), Adaraame Jaxate (Njiitu bindkat yi ci làkki réew mi), Baabakar Jóob Buuba (Ma-mboor, Département de Langues anciennes, FLSH, UCAD), Bubakar Bóris Jóob (Bindkat), Amet Juuf (Ma-yoon), Mamadu Jara Juuf (Bindkat), Maamur Daraame (Ma- làmmiñal, FLSH, UCAD, Dakar), Abdu Xaadar Kebe (Bindkat, Ma-mboor), Mansuur Xumma (Jàngalekat, Ma-làmmiñal), Baydi Taal Nduur (Bindkat, Léebkat), Màmmaram Sekk (Ma-làmmiñal, l’IFAN Ch. A. Diop, UCAD), Isaa Ture (Jàngalekat, Ma-làmmiñal), Maam Daawur Wàdd (Bindkat)
Association Pan Africaine pour l’Alphabétisation et l’Education des Adultes
[1]Am na ñu naan Seen bokki réew.
Kafrin : Ndox mi bari na ca Ndukkumaan ginnaaw bi mu tawee taw bu metti ca dëkk ba. Gox yu baree mujj a taa, kër yépp fees dell ak ndox. Waa dëkk baa ngay sàkku ndimbal ci nguur gi ngir mu jàppale leen ci mbënd mi.
Ginnaaw bi nguurug Ibraayim Bubakar Keyta daanoo ci weeru ut 2020, réewum Mali mi ngi doon wéyal ay waxtaan ngir tabb njiit laata ñuy mën a amal ay wote. Démb ci altine ji nag tabb nañ Bah Ndaw. Ay atam toll ci 70, muy tamit ku am taxawaay ndax tollu na ci 1m 95, tax sax ay jegeñaaleem di ko dàkkentalenjool mi. Bah Ndaw nag doomu Malipiir, bokkoon ca xareem laata muy  jàngi ca Risi, ba mu fa noppee la dellusi bokk ci kilifay soldaar yi. Moom Bah Ndaw doon na ku ñu jox cër ca Mali ; ci atum 2014 nekkoon na fa jëwriñ ji ñu dénkoon kaaraange réew mi. Waaye yàggu fa lool ndax mook IBK bokkuñuwoon i gis-gis looloo waral ba mu tekki woon ndombog–tànkam. Moom Bah Ndaw nag, dina jàkkaarlook doomi Mali yi ci àjjuma jii ngir waat. Yéene booboo ngi bàyyikoo ci Asimi Goyta.
Fan yii yépp, xanaa mën nañoo wax sax weer yi weesu yépp, coow laa ngi neeti kurr ci biir réew mi ak ab jàppante bu dul jéex. Jàppante bu doy waar, nag. Coow li, coow li, keneen yóbbeewuñu ko ku dul seriñ Faidherbe. Faidherbe sax, de. Moo fi ne woon Gornóor, daloon ca Ndar, peyu Senegaal ak dëkki Afrigu Sowu Jant yépp jamono ji Tubaab yi moomee réew mi. Estati boobu ñu ko jëmmale ca béréb bi ñu duppe turam ci Ndar, ma nga fa ne noŋŋ-noŋŋaaral, téeméeri at ak fanweer ak ñent ba sun-jonni-Yàlla-tey-jii. Laaj bi benn la : lu mu fay def booba ba léegi ?
​Ndax xel nangu na ñuy wéy di sargal Faidherbe ci Senegaal gii moom boppam, boobaak léegi mat na juróom– benn fukki at ? Jàppante bi nag, boroom xam-xam yi génne ci lekooli Tubaab yi ñoo ko séq, mu mel ni daal, ñenn ci ñoom dañoo am cofeel ci doxalinu Tubaab yi fi woon ba di leen namm !
Ñoom ñooñu, nag, dañu jàpp ni, mu neex, mu naqari, Faidherbe ak i ñoñam ci cosaanu Senegaal lañu bokk. Konte war nañoo weesu fi mu ne nii, di gaaw a gis sunu bopp ba di fàtte ni, nooteelu Tubaab ba woon, lu mu doon metti-metti, amoon na itam lu ci ñépp mën a rafetlu. Ku weddi na xool jàlloo bu mag te rafet boobuy jéggi dexu Ndar gi te ñu duppe ko… Faidherbe ! Du waa Senegaal, rawatina doomi Ndar yi koy jariñoo ñooy wax ne amul maanaa ! Ba tax na, estati Faidherbe bi, lu fa mat a bàyyi la. Am na sax ci boroom xam-xam yooyule, ku nu ciy artu : bu coow li jëm kow, ndax kat, bu nu dof-dofloo ba waa Lille, dëkk boobu Faifherbe fekk baax, jot ci, du ñàkk ñu téye seen xaalis bi ñuy dimbalee Ndar ñeel séexal gi lëkkale ñaari dëkk yi. Nu gis ne, xëccoo  deseer  bi nuy nootkat bi jóge bitim-réew di ñamal, lu fi yàgg la te du fi teel a jóg…
Boroom xam-xam yooyu nag, mënoon nañoo wax leneen lu-dul Frãs ak ndawam lu mel ni Faidherbe ci sunu cosaan lañu bokk te dan leen war a weg, sargal leen. Waaye booy seet, seen lay yépp noonu la tollu, ba tax na ku leen déglu, soo moytuwul yéemu !
Ndax nag, war nanoo njëkk xam li ñuy wax lan la ak naka la mbir mi tëdde.
Senegaal ak réewi Afrig yu bari, ginnaaw ba ñu dunde ñetti xarnu ci njaam, dundati nañ ñaari xarnu ak lu topp ci nootaange Tubaab yi leen songoon ak seeni xeeti gànnaay yu bees ; amul lu ñu dajul ciy loraange, metit, ndóol ak toroxte. Tubaab yi ñoom, lu yëngu ñu jam, di rey, di lakk, di sàcc, di gàddu doomi Afrig yi yóbbu Amerig… Noonu la Afrig ñàkke lu tolloog ñaari téeméeri alfuniy nit yu ñu gàddaayloo mbaa yu ñu faat. Sunu dund gi ñàkkati gancax yu ñu yàq, alal yu ñu pasar-pasare, dëkk yu ñu toj, aada ak ngëm-ngëm yu ñu salfaañe… Nootkat yi yemuñu woon foofu : doon nañu sàkku jigéen ñi ; boole ci jàpp góor ñi di leen dugal ci seen làrme, ñuy rey ak a yàq ñoom itam ci lu dul seen sago ; ñoom nootkat yi doon nañu walbatiku jël gune yi dugal ci seeniy lekool ngir raxas seen xel ba lu ñu sant gune yi ñu def ko, ànd ceek ñoom sax.
Njiiti réewum Farās nag, delloo nañu njukkal seeni doom yi doon toroxal Afrig, màggal nañu leen. Noonu lañu tànne ka leen yilifoon, te ne woon ndeyu mbill gi, muy Faidherbe, ba mu dëddo àddina, tudde kob béréb bu réy ba ca Ndar, jëmmal fa estateem, ba noppi tudde ko pom bu mag ba mu fa defarlu woon.
Ndege Tubaab bee fi doon buur di bummi, kenn amul woon looy nangu walla looy bañ. Te yit kenn mënul a wax ne Faidherbe yelloowul woon màggal googu ña ko fi yabaloon màggal. Noonu la réewi àddina sépp di doxale : mbër moo ngemb ba mu daan, sargal ko war na la.
Waaye ka mu daan ak i farandoom ñoom, ndax warees naa xaar ci ñoom ñu tàccu ko ? Ku xam ni amaatëeri làmb yiy nekke, xam ni, fàww ñu xar ñaari pàcc yu wute, ñii féete fii, ñale féete fale : su ñii di ree ak a fecc, ñale di ŋàññ a ka jooy. Monte loolu de, daa mel ne, lu ñépp war a xam la, am déet ?
Konte nan jàpp ne,  kuy xalaat a sempi estati bu Faidherbe walla bu beneen nootkat bu mu mën a doon, taxul mu weddi xew-xewi coosaan yi ñépp xam, ndax li am, daa am ba noppi, kenn mënatu ci dara. Ana luy ndeyu wéy di sargal ka doon faat ak a bóom sunuy maam, doon fi def naka-su-dul noonu ? Estati nag, tekkiwul leneen lu dul sargal ka muy jëmmal ! Loolu, dara la jotewul ak tabax ay pom ak i tali, walla ay lekool ak yeneen yu ni deme.
Danuy nangul Tubaab yi ni, Faidherbe seen mbër la woon, ñoom waa Tugal ! Muy lu kenn mënul a weddi, feek waa Farās ci seen bopp ñoo ngi gëm loolu.
Waaw, Senegaal nag moom, ndax Faifherbe ciy mbëram la bokkoon ? Loolu mooy wax ji !
Waaw, xanaa du Faidherbe moo fi jiite woon soldaar ya songoon Sowet, Njag-Aral, Njaral, Njajer, Marsa ak Bàkkel, ca atum 1855 ca weeru Màrs, rey nit ña, rajaxe lépp lu fa doon dëkkuwaay, taal gàncax ga ? Ana kan moo takkaat xare weer wa ca topp, dem bóom waa Naye, dëkk boobu féete ci penku Senegaal, ñépp dee fa, kenn desul ? Nañ ko xam, du keneen ku dul Faidherbe. Kan moo demati ci weeri Suweŋ ak Ut ci at moomu, song Sóokóon, Njat Amar Faal, Cileen, Ros, Damga, Bàkkel, Kungël ak Caabo…? Moom la woonati, moom defkatu njaaxum bi, seneraal Louis Léon César Faidherbe. May laaj, kan moo taal Njiit (ci Njàmbur), Wadan ak Baral, ana ku jëf ñaawtéef yooyule ? Bumu bett kenn, mooma ba tey, nit ku bon ki, Faidherbe. Waaw, kan sax moo demoon Fatig ci weeru Me 1859, lakk tool ya, lakk kër ya, bóom waa dëkk baak waa dëkk-dëkkaan ya ko wëroon yépp ? Ku muy doon ku dul sunu waa ja maroon deret te tudd Faidherbe ? Ku dellu ca weeru Awril 1861 dal ca kow ñaar-fukki dëkk ak juróom ya féete ca Kel ak Mexe, teg ca Kër Aali ak dëkk ya ko wër, walbatiku te waccul ca ginnaawam lu-dul naqar ak i dóom ? Moom doŋŋ, moom Faidherbe mi doon liggéeyal réewam, yëkkati raaya Farās ngir toroxal der bu ñuul. Taxul nag mu yem fa, ndax atum 1861 la dal ci  Boseyaa ca Fuut
Mbir mi jéggi na dayo, doy na waar ! Moo tax it kenn jéemul a woññi ñaata nit ñoo loru ci ñaawtéefi Faidherbe yooyu. Porfesëer Iba Deer Caam daal, moo ñuy xamal ne, am na benn gëstukatu Tugal bu xayma ni, li Faidherbe faat ci diirub juróom-ñetti weer rekk’’ tollu na ci  ñaar fukki junniy (20. 000) doomi-aadama  !
Waaye nag, nettali ci làmmiñu boroom ! Ci li ñu boroom xam-xam bii di Xaadim Njaay xamal, Faidherbe, ba mu nekkee Alseri doon fa def ay njobbeem, laata muy ñëw Senegaal, daa yónnee bés ab bataaxal di ci yëgal ndey  ji ay jalooreem, ni ko :
Toj naa benn dëkk bu rafet, rajaxe fa ñaari téeméeri kër ak seeni tóokër. Waa dëkk bi dañoo tiit ñoom ñépp, dawsi jébbalu ci man .
Lii moom, luñ ci waratee yokk ?
Ngóor soosoo doon Faidherbe mi Senegaal di sargal. Daa fekk nag ne, sunu jamono jii, ginnaaw ba ñu toroxale George Floyd ba noppi rey ko ca Amerig ndax rekk li deram ñuuloon, àddina sépp a ko jooy ; ba tax na ndawi réew yu baree-bare dañoo jóg di buddi bépp estati buy màggal ñi doon toroxal doom-aadama. Ndawi Senegaal nag yi, ci ndawi àddina si lañ bokk. Kon warul jaaxal kenn su dee, ñoom it, dañu jóg wone seen bopp, fésal seen naqar ci sargal bi nuy wéy di sargal Faidherbe. Loolu kepp a tax ñuy laaj lii : lu tee ñu sempi estati Faidherbe ba ne noŋŋ–noŋŋaaral ca Ndar ?
Ndaw ñi nag, doon nañu xaar ci boroom xam-xam yi, rawatina ñi ci daara yu kowe yi, ñu am taxawaayu Usmaan Sémbéen mi doon laaj Seŋoor :
Xanaa sunu réew mii, jurul ay jigéen ak i góor yu yelloo ñu sargal leen, tudde leen sunuy lekool, sunuy iniwersite, ak sunuy mbedd ?
Danu war di màggal sunuy jaambaar, ni ko réew yi fonk seen bopp yépp di defe. Wareef la !  Sama bopp a ma la gënal, tekkiwul ne dama laa bañ . Tee noo bañ a ànd ak ña doon toroxal ak a bóom sunuy maam ? Faidherbe ak ñi ko fi wuutu, dañ koo jar am ? Estati Faidherbe bii, daa amatul palaas ci Senegaal gii moom boppam tey. Su dee sunu moomeel gii du ay naxee-mbaay.
Nanu sempi estati bi, nanu ko déjjati. Su ko laajee, ñu wutal ko fu ñu koy denc. Loolu nag, dunu tax a fàtte sunu démb, sunu mboor mi nu war a bindal sunu bopp.
Senegaal, Faidherbe du fi maamu kenn !
Téere bu am solo bi Ceerno Alasaan Sàll génne fan yii ci nasaraan, te móolkat bi,  ca Pari, tudd Fauves, mënees na ko tekkee nii ci kàllaamay Kocc : Tënkoo ak takkoo ca Élysée : déeyub jawriñ biñ dénkoon mbiri petorol ci Senegaal
Li ñu war a njëkk a wax, moo di ne mbind mi rafet na, xóot na, neex a jàng.
Ni Ceerno Sàll ràbbee téereem bi rekk biral na liggéey bu takku : leeg-leeg mu yóbbu la fii, bàyyi la fa, demaat feneen, dellusiwaat, yeen saa mu joxoñ, yeen saa mu junj.
Téere bi mën nañ ko duppe  Pólotig, bu àndul ak màndute, jur toj-toj ak njaaxum yu dul jeex .
Li muy wone, xamle ko, moo di naka la ñuy jéngee, jataŋ, réewi Afrig yi. Mën nañ yaatal sax, boole ci réew yi ñuy noot yépp, di manq seen deret, di foqati seen alal.
Ceerno Alasaan Sàll, waa Farãs la duut baraamu tuuma ; moo waral mu duppe téereem bi :  Tënkoo ba ca Élysée . Waaye li ko gën a soxal mooy mbirum petorol mi.
Élysée, nu fàttali ne mooy màkkaanu njiitu Farãs yi.
Am na ñu ànd ak ñi ci jal bi, ci réew mi, te mere Ceerno Alasaan Sàll ci  lu mu waxul ci yenn tënkoo yu mel ni ba  amoon  Huston, ca Amerig.
Moonte ku jàng bu baax li mu bind, dinga gis ne Ceerno Alasaan ŋàññul waa Farãs rekk : xëccoo yi, jiiroo yi, képp kuy njàccaar mën na leen a ràññee.
Ku jàng bu baax téere bi, mën nga gis it ne Ceerno Sàll, xol ak xel la ko binde, di ci fésal naqaram. Wone na ci li ko jaaxal, bett ko, li tax mu lànk, ne ngoram mayu ko mu dugg ci yenn yi, mu jaral ko fippu, jàmmaarlook nguur gi.
Moom daal, weer na gejjam, ku weeri yaa moom.
Gejj gi, mi ngi ci ñeex meek rënd bi, mi ngi it ci yakk bi.
Man nag, tibb naa 8i yoon, daldi dank :
Njaaxum yi dul jeex te ki ko firndéel di Farba Seŋoor, àndoon ak Parsidaa Ablaay Wàdd, mujj fekki Parsidaa Maki Sàll. Njaaxum yi yemul ci Farba, yemul ci dem ak dikk, ñu ngi ci njàng mi, càkkeef gi ak wér-gi yaramu askan wi ;
Polótig ni muy doxe ci réew mi. Ñiy woote boolo bokk, ak ñi siis, fëqale, bàyyiwul dara, xuloo yi, xeex yi, mbiri xaalis ;
Moom, am na lu bare lu mu ci xam, ndax dugg na, génn na, ci Ànd-Jëf Xare bi ak ci APR (muy farandooy nguur gi) ;
Caytu ak koom, ni ñu lëkkaloo, naka la gise mbey mi, napp gi, mbiri jokkoo ak jumtukaay yu bees yi, naka la ñu war a dégmal, topp, jubbanti, yaatal, yombal, jubal, jëflanteek sàndikaa yeek yeneen mbootaay yi ;
Mbiri àtte, fa mbaxane wara nekkee benn ;
Mbiri xalaatin, caada, cosaan, wolleet ;
Xar-kanam mi ngi ci. Am na nataal yu leer, am na yu nëbbu, yu mu muur. Wone na ñiy dóor (Wàdd, Maki), ñiy dékku (ku ci mel ni Abdul Mbay) ;
Ndénkaane yu am solo ci mbiri rabat, dégmal, caytu ;wone na njàng, xam-xam, xarala.
Téere Alasaan Sàll bi am na solo : jur na coow lu réy waaye ñi bokk ci làngu polótig gii di République Des Valeurs am nañ ci mbégte. Ceerno nag, ci CRD la bokk, woote Ànd, Déggoo, Dekkil Bokk. Waa APR ñoom, dañoo mer ba futt, rawatina ñi téere bi xosi.
Coow li du gaaw a dakk, ndax lii doomi-réew mi ak ñiy bàyyi xel ci  Senegaal daa ñu ci wax.
Du ñàkk mu doon téere bi ñuy gën a waxtaane ci at mii ñu nekk.
Cafka gi nag ak ceeñ li, li ma ci gën a saf, mooy li Ceerno sant Sàll, wone ni Al-Pulaar la, ajoor la yit. Loolu de war naa neex, soxal ñépp ñi nangoo ubbi seeni gët ak seen xel, bañ a jiital, bañ a surux ci kàmbu xeet, waaso ak diine su ñuy polótig. Su ko keneen bindoon, dina am ñu ni dafa bañ Parsidaa Maki Sàll ndax li ñu bokkul xeet, waaso, mbaa tarixa.
Fii ci réew mi, war nañ jiital saa su nekk njariñu réew mi, boole ci njub ak bokk jëmu.
Héritages ak Awa ngi dalal Bubakar Bóris Jóob, ngir gën a xam nit ki ci ginnaaw bindkat bi.
Bu dee mbas mi wàññeeku na bu baax ca Siin, mu ngiy wéy di rajaxe àddina si, rawati-na réewi Ërob yi. 159 réew ame nañ Covid-19 bi ; réew yi mel ni Farãs, Etaasini, Marog, Itali, Espaañ, añs. jël nañ ay ndogal ngir daan jàngoro ji. Àgg nañ ci tere nit génn këram. Ndege, limu way-tawat yi ame Covid-19 bi ak ñi ciy faatu day gën di yokku saa su ne. Fi mu ne nii, ci xayma, lu ëpp 350.000 nit ci àddina si ame nañ doomu-jàngoro bi te, 9 300 ñàkk nañ ci seen bakkan.
Nan seet naka la mbir mi deme ci réew yooyu.
Jamono jii, mooy réew mi gën a sonn. Daanaka, Covid-19 daaneel na fa 36 000 doom-aadama. Fan yii yépp, doktoori Itali yaa ngi def ay widewo di sàkku ndimbal ci àddina si. Fi mu nekk nii dañoo sës, toqi. Ci alxames jii rekk, limu nit ñi dee ci Covid-19 bi àgg na ci 3 405 nit. Waaye, réewi Ërob yépp a ko dëddu, kenn fasul yéene dimbali ko. Ndax, ku ci nekk sa bopp nga tal. Xanaa Siin mi nga xam ne tane na bu baax a baax moo koy wall as tuut ànd ceek Risi ak Kubaa. Muy, boo ko xoole ci fànnu politig lu doy a doy waar !
9134 nit am nañ Covid-19 bi te faat na 264. Njiitu kurél gi yor wàllu wér-gi-yaram ci réewu Farãs ne, am na 931 way-tawat yu sonn lool, nekk diggante dund ak dee. Mu amaat yeneen 3626 yoo xam ne ñoo ngi tëdd loppitaan. Moo tax, talaata ba léegi, réew mépp lañ tëj, ne bu bénn maxejj génn këram, lu ko moy dinañ ko daan walla ñu alamaan ko xaalis bu bare.
Ginnaaw Itali, Espaañ mooy réew mi gën a sonn ci Ërob. Limees na fa 17 395 way-tawat yi ame Covid-19 ak 803 way-dëddu ñeel jàngoro ji.
Fii tamit, mbir mi day gën di yokku. Seen i way-tawat ñoo ngi tollu ci 13 979 ak 42 nit ñu ci faatu.
Fa la mbas mi doore. Waaye, wàññeeku na fa bu baax a baax. Daanaka, amatul benn doomu- Siin bu ame jàngoro ji. Xanaa ay doxandéem yi ko fay indaale. Moo tax, nguurug Siin mi ngi saytu bu baax ñi fay dugg.
Ñoom, ci alxames ji, 785 way-tawat lañu ame ak 3 ñu ci faatu. Waaye, nguur gaa ngi wattandiku bu baax. Moo taxit, tëj nañ lekool yi, réstóraŋ yi, baar yi, diskoteg yeek màngasin yu mag yi.
Ñoom, 2 644 way-tawat lañu amagum ak 71 dee. Yeneen réewi Ërob yi dañ doon ŋàññi nguurug Àngalteer ci ndogal bim jëloon ne day bàyyi ba yarami nit ñi ci seen bopp tàmm feebar bi (immunité collective) ba du leen lor. Waaye, mel na ni seen njiitu jawriñ soppi na doxalinam. Ndax, mi ngi digal askan wi ñu fagaru.
Waa Amerig, ñoom, fi mu tollu nii, 9 415 way-tawat ñoo fa nekk, 100 ñoo fa dee. Donald Trump dafa tere réew mi nit ñiy bawoo ci 26 réewi Ërob. Rax-ci-dolli, baar yi, réstóraŋ yeek diskoteg yépp tëj nañ leen biir Niw-York, Los-Anseles, Wasinton DC ak Kaliforni.
Li ëpp ci réewi Afrig yi ay benn ak i ñaari way-tawat lañu amagum. Niseryaa am na 3 way-tawat, Ruwàndaa 07, Misra (Esipt)60 way-tawat ak kenn ku dee, Alseri 48 way-tawat ak 04 ñu dee, Tinisi 20 way-tawat, Burkinaa Faaso 15 way-tawat ak kenn ku dee. Marog, moom, am na 28 way-tawat ak kenn ku faatu dee.
Covid-19, mbaa du ay nit a ko sàkk ? Walla ?
Fan yii yépp, ñoo ngi biral ay widewo ak ay téere yiy wax ne Covid-19 bi ay nit ñoo ko defar ngir wàññi niti àddina si. Ñii ngi naan, farañse yee ko defar ca Institut Pasteur bu Farãs, ñeneen naan Amerikeŋ yi la. Ak lu ci mënti am, mbir mi teey na xel. Ndaxte, àddina si, léegi, dafa tëradi.
Lan moo dal sunu mbokki réewum Afrig-bëj-Saalum ? Su ma nee ‘’mbokk’’, nit ñu ñuul ña fa fekk baax a may tax a wax. Nook nun benn lañu, koo ci ni woon tey diw mii Simbabwe la bokk walla Somali walla Niseryaa, kenn du la weddi. Ci lu amul benn werante, nooy nun, nun nooy ñoom. Nun ñépp la sunu der ñuul, sunuy aada doon daanaka benn, nu bokk jaar-jaar ndax ni nu Tubaab yi boolee metital, nangu sunu alal, jàppenu niy bàyyima.
Moo tax jamono ja African National Congress (ANC) fippoo ci njiiteefu baay Nelson Mandelaa, ñuy xeex apartheid– doon boddikonte ci biir xeet bu yoon daganaloon – kenn bankul sa loxo di leen seetaan. Ni leen réewi Afrig yépp sotlee jarul di ci delsi ndax kenn wóor na ma ni fàttewu ko. Xanaa rekk fàttali askan wi ne fii ci Senegaal, muy woykat yi, di bindkat yi walla ñeneen, kenn desul ginnaaw. Dem nan sax ba lekool boo dugg gis ñu bind fa baat yii ci kow tablo bi, gone yiy janook moom bés bu Yàlla sàkk : L’apartheid est un crime contre l’humanité.
Ci weeru awril 1994 la ANC dakkal apartheid, Mandelaa toog ci jal bi. Kon, bi buumu-njaam gi dogee Afrig-bëj-Saalum yàggul, ndax ci wàllu mboor (histoire) 20i at ak juroom du dara. Bi mu ko defee, doomi-Afrig yu bare jóge Senegaal gii mbaa Mosàmbig mbaa Kóngook Niseryaa wutali réew ma, fas-yéene faa daan seen doole.    Ñu bare ci ñoom, nag, dañoo jàngoon ba ni arr, am i lijaasa yu wóor, rawatina waa kër Robeer Mugaabe yi seen réew sësook réewum Afrig-bëj-saalum. Doomi-Afrig di Sidd, ñoom, dese woon nañoo xareñ ci lenn mbaa am xam-xam, ndax ci jamonoy apartheidTubaab yi bëgguñu woon seen njàng sore. Loolu daldi jur lii : doxandéem yu ñuul yiy am xéy, doomi-réew mi ci seen bopp di taxawaalu.  Looloo indi coow li, du leneen.
Teewul 10i at mbaa lu ko ëpp a ngii ñuy siis nit ñu ñuul ñi, di leen bóom, di lakk seeni bitig. Dañuy def yooyu ñaawteef, teg ciy fan mu mel ni du woon ñoom.  Waaye dangay jékki-jékki rekk dégg ne songaat nañu nit ñu ñuul ña ! Looloo fa xew fan yii weesu ba fukki doomi-aadama ñàkk fa seen bakkan.
Lu ni mel mi ngi tàmbali ci ndorteelu sàttumbar te ba tey jii ñu ngay wéy di song doxandéem yi bawoo Afrig.
Siril Ramafoosa, njiitu réew ma, naqarlu na ko, teg ci ne congi aji-xeetale yi jaaduwul te xel mënu koo nangu. Waaye boo seetloo bu baax, yéex naa yéy yàbbi ci mbir mi. Am na sax ñuy joxoñ baaraamu-tuuma nguur gi ak kujje gi yépp, ni ñoom ci seen bopp ñooy ruux seenuw askan, muy def musiba yooyu.  Waaw, xanaa du ñoom ci seen bopp ñooy ndamoo li boddikonte dakk ci seen réew ? Kon, lu tax ñuy metital ay doom-aadama ndax li seen der ñuul, di leen rendi niy xari tabaski ? Àddina sépp a ngi teg i bëtam ci seeni ñaawteef.
Ci kaw loolu, Buxaari miy njiitu Niseryaa fas-yéene woon na sol ay dàllam wutali réewum Afrig-bëj-Saalum toog ak naataangoom Ramafoosa, ñu jéem a saafara mbir mi. Gémmiñ bu waxul dëgg, wax fen : mbugël mi mënul a wéy. Waa Niseryaa tàmbali nañoo feyu. Naam, reyuñu kenn waaye ñu ngay yàq ay bérébi liggéeyukaay yu am maanaa yu ay doomi-réewum Afrig-bëj Saalum moom. Ci noonu la MTN (kurélu xaralay jokkalante gi ëpp doole ca dëkk ba) ak Shoprite – ñu mën koo méngaleek Auchan añs – tiitee ba tëjëndi yenn ci seeni bànqaas.
Dëgg la, lu ëpp tuuru, waaye mer bay defante ak a tëj ay àmbasad, du saafara mbir mi. Nee ñu Niseryaaa ngiy waaj a génne ci dëkkam doomi- réewum Afrig-bëj-Saalum ya fa ne waaye loolu fajul dara. Li am solo mooy fexe ba Doomi Afrig yi jéem a booloo, di xàccandoo, di dóorandoo. Lu ko moy, sunuy sët dinañ nu mere, naan nun danoo xeeboon sunu bopp.
Bu loolu weesoo, ndaje mu mag ñeel koom-koomu Afrig, door na ci 4u fan ci weeru sàttumbar ca Keep Taawun waaye Niseryaa dafa mujjee gedd, ne moo lànk du fa teew…
Lu mat tamit 600 ci ay doomam nangu nañoo dellu seen réew, 300 ci ñoom àgg nañ sax Niseryaa, bàyyi ginnaaw seen liggéey ak seen teraanga.
Li xew tey réewum Baay Màndelaa, nag, mënees na ni luy raam la, jëm ci ñag bi ; te ku deful ndànk réewi Afrig yu bari diñañ topp ciy tànki reewum Afrig bëj-saalum, dal ci kow doxandéem yu ñuul yi fekk baax Afrig.
Am na benn boroom xam-xam bu ma ne lii lépp ba muy door démb la woon, tey soog a ñëw. Ci gis-gisam, ndajem Berleηci atum 1885, lu mat a bàyyi xel la. Ca la réewi Ërób yi ëppoon doole séddoo Afrig, ku nekk ñu ni la suuf sii yaa ko moom, nit ña fay yeewoo tamit yaa leen moom, lu la neex defal. Moo tax nuy noonoo ci sunu biir, ñi seen bopp xaw a woyof naan fii maa ko moom, ku fi bokkul ñëw di xëccook man, dinaa ko digaaleek yow. Njiiti réewi Afrig yi nga xam ni ay dunguru tubaab yi lañu lu jiin Njaag a te ñooy Njaag. Ndax taluñu dara lu dul dajale xaaliis ak nguuru.
Ñaawtéef yii ak xeex bu tar bii mënees na koo tudde xeexu way-néew-ji-doole yi seen biir, muy li Silyuus Maleema naan : dungeen dégg mukk ci réewum Afrig-bëj-Saalum ñu ni dóor nañ fa ab Sinwaa walla nit ku weex tey taafantoo li mu amul kayit walla leneen. Maleema yokk na ci  sax ne ñi yaakaar ni dañoo bañ doomi Simbabwe walla Somali, daanaka seen bopp lañu bañ ndax li leen Tubaab yàgg a wax ne nit ku ñuul ak malaa yem, ñu dem ba gëm ko, képp ku ñu gis nga ñuul ni ñoom ñu dal ci sa kow.
Tabo Mbéki tamit, bi mu toogee ci jal bi def na kem-kàttanam ngir moytu réeroo bi jur lii. Ñu dàq ko, Sakob Zuma wuutu ko, di nag ku matadi daanaka ci faan yépp, di seetaan ñaawteef yi dem tey ba ëpp loxo.
Waaye mënees naa am yaakaar ne lu ni mel dootul am Sowaneesbuur ak Peretoryaa. Ramafosaa jéggalu na ciy naataangoom, ñépp di ci dégg te bu sàmmee kàddoom nguur gi dootul bank i loxoom bu ay sàmbaa-bóoy dee bóom ay doomi-Afrig di lakk seeni kër ak seeni bitig.
KAN MOOY LÀMP FAAL KALA ?
Làmp Faal Kala, am ñu ko gën a xame ci turu Ngoti Faal (Ngoty Fall), doomu Luga la ju gane àddina ci atum 1984. Moo ngi jànge ca iniwérsite bu Ndar. Foofu la ame ca atum 2009 lijaasay Master ci Làkk, Mbind ak Mboor ñeel Afrig, ca departmaa Àngale. Boobaak léegi muy wéyal ay gëstoom ci fànn woowu ba doon ku ci am aw tur. Jaar na itam ci atum 2011 ca Fastef, di daara ja ñuy tàggate jàngalekat yi ba am fa lijaasay CAES ji ko def ab jàngalekatu Àngale. Mu ngi dale Alquraan ca Gànnaar. Waaye kenn mënul a tudd Làmp te tuddoo Sëriñ Mustafaa Faati Kala, mi ko yar ca Luga, tàggat ko ci wàllu diine, def ci moom jikko yu rafet.
Moom Làmp Faal Kala, li waral mu jox yitte làmmiñu wolof bokk na ci anam yi mu màgge, ndax bu dee ci wàllu néegu ndayam, ay maamam dañu koo teel a xemmemloo làmmiñu Wolof ci woy ak a waxtaane mbindum mag ñu mel ni Seex Sàmba Jaara Mbay ak Seex Musaa Ka. Làmp moo ngi bokk itam ci wàllu baayam ci askanu Lebar, di ñu Yàlla may xam-xam ci wàllu mboor, cosaan ak aaday Wolof. Ay waajuram xirtal ko lool itam ci fonk tey sàmm ak topp baaxi Maamam.
Yooyu yépp daje ci moom tax mu teel a bëgg cig ngoneem di fentantu ay taalif ci fànn wu ne, di tëgg di leen riim. Xelum Xalam nag, téereb woy la bu ëmb i gis-gis ak i yëg-yëg, di soññeek a àrtu ci anam yu rafet, dëggu, neex a dégg.
LI CI BIIR XELUM XALAM
Làmp Faal Kala du mag waaye li taalifam yi biral moo di ne ku xam àddina la, am seeetlu ba tax koo bind ci téereem bii ne Di dund ak ku soxor doy na nattu/Da lay xoqtal di xeex ba nga fattu/Soo dëgërul sa xol bi jeex nga faatu/Te su ñu la tàggee nag ñoo fay jiitu. Mënees na cee yokk ne kenn walla dara feesul i bëtam. Li mu yëg rekk a ko amal solo, muy bind ngir lal waxtaan ak doom-aadama yépp, di jéem a dab seen bànneex. Firnde bi ci jëkk mooy turu téereb taalif bii EJO génne tey : Xelum Xalam. Woy yi ci biir dinañ féexal xol, ubbi xel, yaatal gis-gis. Waaye yemul foofu ndax day wone yit ne li koy tax a bind mooy fexee dooleel sunuw askan, ñaax nu ci ànd doon benn, di xàccandoo di dóorandoo. Moo tax Làmp Faal Kala ne : Nanu fexee juboo/Ànd bañ di xiiroo/Ngalla bunu di ŋaayoo/Fàttee joow sunu gaal.
Ndax lii dawul yaram ?
Lu nekk a ngi ci biir Xelum Xalam waaye li ci gën a fés moo di ne ki fent woy yii taalibe Baay-Faal bu mag la, di ko ndamoo saa su ne. Nan ko dégloondoo : Nu jóg te sax ci ndigal/Liggéey pastéefu jëf jël/Bunu séytaane dugal/ba far xañ nu jinaan.
Mali : Ba tey soldaar yi jiite CNSP (kurél gu yittewoo muccug askan wi) ak M5-RFP déggoowuñu ci kiy war a jiite réewum Mali, ginnaaw bi way-fétteerlu yi nangoo nguur gi ci IBK. Waa M5-RFP jàpp ni ki war a jiite Mali warul a bokk ci soldaar yi, ñu jàpp it ni 3i at yi CNSP di laaj balaa taxawal ay wote dina gudd lool. M5-RFP ni benn ba ñaari at rekk dina doy, ginnaaw loolu, soldaar yi war na ñoo jébbal nguur gi askan wi.
LU DEFU WAXU : Ban taxawaay la Afrig war a am ?
USMAAN SONKO : Tey, Afrig ci boppam moo nekk ci guddi gu bët setagul. Réew yépp jeexal nañu li ñu amoon. Réew yépp a soxla ay suuf ngir dundal seen askan, réew yu baree ngi wut fu ñuy jaaye li ñuy defar te amatuñu ko. Afrig rekk a leen mën a jox loolu. Su nu gaawul defaru, du baax. Gaa, mënagun leen dab, danoo war a def sunu kem-kàttan ba am doole ba noppi.
LDW : Ndax pexe mbaa saafara am na ?
US : Su nu booloo, dara mënunoo të. Ndax doole, nag, ñaar yii ñoo koy màndargaal cim réew : mberaay (tolluwaay) mu réy ak ay doomi-aadama yu bari. Am réew, bu ndawee du am doole, bu nit ña fay yeewoo barewul it, du am doole, astemaak nga néewle ñaar yooyu yépp. Boo ko seetee ci Amerig ak Siin, dinga gis li may wax. Afrig, nag, bun boole woon sunuy réew def leen benn, dina am doole juy tax ñépp weg ko. Su boobaa, bala kenn di jóg ngir jéem noo noot ak a nappaaje, dina seetaat xelam bu baax.
LDW : Gis nañu sa taxawaay ci coowul Madagaskaar li, gis it sa jëflante ak yenn njiiti kujje yi ci yenn réewi Afrig soowu jant yi deme ni Mali, Kodiwaar, añs, lan mooy sémb bi ngeen bokk ?
US : Li ko lal dëgg, weesuwul boole Afrig gépp. Boo xoolee bu baax, nun ñi ànd daanaka ay maas lañ. Teg ci ne, noo bokk melo ak jaar-jaar ci politig. Loolu am na ci solo. Sunu mébét, nun Pasteef, mooy fexe ba réewi Afrig yépp nu am fay ndaw yu bokk ak nun gis-gis ak taxawaay. Te yit nu dakkal xaajatle bi nuy def ñeel réewi Afrig yiy làkk àngale ak réew yiy làkk farañse. Moo tax, am na ndajem waxtaan mu ma waroon a teeweji Niseryaa ci weeru Me wii weesu te koronaa bi yàq ko. Lu am solo la waroon a doon. Te man mii maay mennum njiit mu bawoo ci réew muy làkk farañse bi fa waroon a teew. Daanaka, ci réewi Afrig yiy làkk àngale yépp njiiti kurélu politig daje kon nañu fa, ku mel ne Silyiis Malemaa bu Afrig-Bëj-Saalum, ay njiiti kuréli politigu Botswanaa, Ugàndaa, Tansani, Gànna, Niseriyaa, añs. Te foog naa bu lii jàllee dinanu amal ndaje moomu, su ko defee ma mën a jokkalanteek ñooñu ñépp.
LDW : Yu ni mel ngay wax ci téere bi ngay bind ?
US : Maa ngi ci téere boobu te bëgg naa bu génnee, mu doon xew-xew buy lëkkale Afrig gépp, maanaam ñoom njiit yooyu yépp fekke ko, nu fexe ba am gën gaa néew ñaar-fukki réew yu ko teewe. Mënaguma cee sori waaye léegi mu noppi te ni ma leen ko waxe bëgg naa bun koy  lancer  mu doon ndaje mu yaatu fii ci Ndakaaru. Bu boobaa dinan waxtaane li ci biir téere bi ak lépp lu jëm ci Afrig ak sax ci àddina sépp. Fi nu teg sunuy tànk daal mooy, taxawal ab Internationale bu Afrig moomal boppam, mu wute ak  internationale libérale  walla  internationale socialiste  yi gaa ñiy tiitaroo. Ni ma ko waxe ca Niseer, lu ma ñor la ndax boo seetee araab yi sax am nañu seen internationale. Kon, dafa jot nu am sunu bos te du roy liberaalism, du roy sosiyaalism. Bun delloo ci sunuy baaxi maam, dinan fa fekk li gën ci liberaalism ak li gën ci sosiyaalism.
US : Aa, jëlal Sàrtu Màndeŋ bi. Li ci biir lépp, ba ñu koy wax, ndax Tubaab yi xamoon nañu luy demokaraasi ak liberaalism ak leneen ? Li des rekk mooy méngale ko ak jamono, te fexe ba ndawi Afrig yi tënku ci loolu. Nu ngi ciy liggéey te fi mu ne noo ngiy déggante saa su ne, di jokkoo, di jàppalante.
LDW : Mbaa sóoraale ngeen jafe-jafe yi ?
US : Xam nanu ni du yomb. Ndax am na ci nun ñu am jafe-jafe yu tar, rawatina ki ci gën a féete ndaw, am 35i at te dëkk Càdd. Ma-koom bu mag la woon ca bànk bii di BAD, waaye daf faa jóge dem taxawu réewam. Idiriis Debi ne day soppi ndeyu-àtte Càdd, ne ku amul 45i at du fa doon ab lawax ngir jiite réew ma. Te li mu ci jublu du dara lu-dul xañ nguur gi sunu mbokk moomu nga xam ne goney Càdd yu bare moom lañu àndal.
LDW : Waaw, Usmaan Sonko yéen a ngi bey seen waar di wut ay pexe ngir Afrig doon benn. Ku mel ni Séex Anta Jóob doon na wax ne gisul ëllëgu Afrig fu dul cig bennoom. Waaye bu ñu xoolee ni mbir yiy deme, ndax yaakaar ngeen ne bennoo gi luy mën a nekk la ?
US : Waaw, man gëm naa ne mën naa nekk. Lu ma gëmul duma ci dugg. Waaye li ma gën a gëm mooy ne danoo war a tàmbalee ci gox-goxaati Afrig yi. Yaakaar naa ni CEDEAO moo gën a jàppandi ndax boo ko seetee ci mboor, bennoom day lu war a yomb. Da di ne 80% yoo jël ci tolluwaayu CEDEAO mu ngi yemoo ak réewum Songaay mi mujj a doon réewum Mali, jóge ca doon réewum Gànna. Kon nun amoon nanu bennoo ba noppi ci wàllu mboor ak politig : benn buur rekk moo fi newoon ci jamono jooju, ba muy tudd Songaay, ca ñoom Soni Aali ba ci Sunjata Keyta. Te ba léegi loolu dafa fee bàyyi ay njeexital. Moo tax ma gëm ni bennoog réewi CEDEAO yi mu ngi aju rekk ci pas-pasu njiit yi. Dëgg la, am na ñu Niseryaa dalul seen xel ndax li mu ëpp i nit ci réew yooyu. Ci wàllu koom tamit, moo ci ëpp doole. Waaye jaruta ragal, ponkal la mu tànk yi dëgërul.
LDW : Ndax yaakaaroo ni gaawantoo booloo ak ñoom du jur i gàllankoor walla mu yàq li yeneen réew yi daj ba seen taxawaay dëgër ?
US : Am na ñu bari ñu koy wax waaye man li ma seetlu mooy Bennoog réewi Amerig yi nekkul woon lu yomb. Jaar nañu fu nekk, xeex nañu, te ba léegi am na fa réew yu bëgg a beddiku moom seen bopp. Nanu xool li gën a am solo. Ñenn ñi dañ la naan bun deful ndànk Niseryaa dina wann yeneen réewi CEDEAO yépp waaye loolu du wax, bun ca demoon it, réew mu nekk day wéy di am lu muy doxalal boppam, di fal ay njiitam ni ko Amerig di defe. Gis nga, loolu moo tax Trump am fi mu ne ay jafe-jafe, am nay dogal yu mu bëgg a jël ci mbas mi, waaye górnoor yi dañu ne ko mukk, ndax loolu seen jagle la. Moo tax tamit ku mel ni Bolsonaaro mënuta def lu ko neex.
LDW : Noo gise yi nga xam ne am réew moo ko war a téyeel boppam sun demee ba bennoo?
US : Su bennoo amoom tey tamit, Senegaal, li jëm ci jokkalante ak bitim-réew, laamisoo ak kaaraange, lépp lu jëm ci biir réew mi, njàng mi, wér–gi–yaram, añs. moo koy doxalal boppam. Waaye nooy bokk benn weccit, te làrme bi benn lay doon. Bu ko defee dunu neex a song, kon yu mel ne ay Boko-Haraam duñ nu sonal. Danuy am ag bennoo ci laamisoo, di waxe benn kàddu ci àddina si ak ci Mbootaayu Xeet yi. Tey jii xoolal sunu réew yi. Mali am na suuf su ñu mën a bey, Niseer naka noonu. Ñoo ëppale sax Senegaal ci wàll woowu. Mën na noo yaatal sunu doxalin ci wàllu mbey mi. Bunu bennoo woon, am nanu 2800 jun-ñayi (kilometi) peggu géej, soo ko jëlee Niseryaa ba Senegaal. Te day àgg ba 3000 jun-ñay boo ci boolee Gànnaar. Bu ko defee jàppalante mën a am ci diggante réew yi amul ubbeeku ci géej gi te am suuf su bari su ñu mën a bey, ak réew yi nekk ci peggu géej gi.
LDW : Nga jàpp ni CEDEAO mën na koo nekkal ?
US : Loolu laa jàpp. Te bu nu ko defoon fii ci CEDEAO, day law ndax ñeneen ñépp dañu koy roy ngir njariñ li ñu ciy gis. Waaw, Mbootaayu réewi Afrig yi dafa newoon nu liggéey ci bennoo gox-goxaati Afrig yi. Afrig soowu-jant CEDEAO benn la ci, Afrig bëj-gànnaar (Gànnaar, Alseri, Tinisi, Marog, Libi, Misra) di beneen. Bu weesoo loolu am na Afrig-digg bi, ñoom it benn la. Afrig-penku tamit benn lañu. Afrig-Saalum benn lañu. Juróom-benneel bi mooy, ci li ñenn ñiy wax, doomi-Afrig yi nekk bitim-réew, jasporaa bi. Boobu laa àndul ak ñoom ndax ci sama gis-gis am réew dafa war a dëppook suuf. Ñu ne bu wàll wu nekk gaawtoo amal ag bennoom, kon 5i réew rekk lanuy boole ñu doon benn. Moo gën a yomb boole 54i réew.
LDW : CFA walla ECO ban moo la ci gënal ?
US : Xanaa kay dangeen naan ban moo ci tane ! Benn baaxu ci waaye jàpp naa ne Eco moo xaw a tane. Ndax, fàww nuy jiital xel ci bu nuy wax ci mbiru koppar. Samalyeer ca Farãs la ñuy defare CFA te ñu bare nee nañu du yoon. Man nag, sama yoon nekkul ci ñu koy tëgge Farãs walla Siin bu fekkeeni amunu jumtukaay ak kaaraange yiy tax nu mën koo tëggal sunu bopp. Loolu du li ci ëpp solo. Tur wi tamit, di fàttali na nu Farãs daan noote, am na ñu mu neexul. Doonte soppi nañu ko, ba tey am na ñu mu neexul. Tur wi, lu am solo la...
LDW : Kon ba tey turu Eco wi gënul ?
US : Liy jafe-jafe bi mooy Eco tamit dafay toppandoo Euro, ndax Eco Ecowas la, nga jël ñetti loy yi jiitu. Nun danoo war a wut tur wu gën a méngoo ak sunu mbatiit, ndaxte xaalis dafa ci am wàll woo xam ne ci sa xol nga koy yëg. Bu njëkkaan, xam nga nu nu doon woowe xaalis ? Boo demee ci joolaa xaalis ekóri lañu koy wax. Ekóri mu ngi jóge ci kóri, maanaam pettaaw. Kon waroon nanu xool loo xam ne day delloo nit ñi ci li ñu xam. Waaye Ërob ne Euro rekk yow it nga ni Eco, loolu du faayda. Te nun soxlawunu benn weccit kott. Li nu soxla mooy xaalis bu nu bennale. Ñaar yooyu bokkuñu. Bennoo xaalis mooy nga jël noste (système) yu wuute taf leen ci benn xaalis. Nun li nu bëgg mooy ànd bokk benn noste.
LDW : Lu ko mën a jëmmal ?
US : Ngir loolu am, fàww nu amal bennoo ci wàllu politig ak koom, ak tamit ja bu yaatu. Am na yeneen yu gën a am solo. Benn ci ñoom mooy li nuy wéer xaalis bi ci Euro, ba mu tee koo mën di ànd ak soppiku yi, beneen bi di li nuy yóbbu sunuy ndenc ca Farãs. Te yooyu, am nan ciy jéego yu wóor. Ndaxte, nee nañu léegi jël nañu sunu koppar gi nu dencoon Farãs. Te tamit Farãs dootul teew fa nuy doxale ak di jël ay dogal ci xaalis bi. Ay jéego la. Warunu koo xeeb. Ñaar yi des mooy li nu wéeru ci Euro te dunu mën a ànd ak soppiku yi. Te sax wéeru gi moom fàww mu am. Léegi nag ndax wéeru guy ànd ak soppiku yi lay doon, nu am ndabal xaalis lu def Euro, Dolaar ak Yuwaan ndax li Siin jiitu léegi ci koom, walla danuy des ak Euro rekk ? Loolu nag, bi ma déggee Watara, dafa ne danuy dem ci wéeru gi ànd ak soppiku yi. Ndax nag mënoo tëb rekk def lépp ci benn bés. Coppite ci xaalis day lu doy waar ba tax dañu cee war a dem ndànk-ndànk.
LDW : Li nga bëgg mooy nu dem ceek ràññatle, waaye ndax nit ñi dinañ ko nangu ?
US : Nun, noo war a ubbi sunuy bët ngir balaa yàgg ñu mën a dem ci wéeru gu ànd ak soppiku googu. Ndaxte soo nee yuwaan ne dolaar fàww nga waxtaan ak Siin waxtaan yit ak Amerig. Li ci des nag, damaa jàpp ne lu baax la nuy def coppite yi ndànk-ndànk. Bu nu xéyoon ñu ne dog nañu lépp, jox nañ nu xaalis bi, ci ngeen di xam ne njaaxum am na. Amagunu Bànk bu mag bu mel ni bu Amerig walla bu Ërób ndax BCEAO bànku Kodiwaar la, moo koy doxal, moo ci ëpp doole ci wàllu koom te réew yépp teewuñu fa. Alasaan Watara mooy jël dogal yi te looloo tax Macron siiwaal ab dogalam ca Kodiwaar. Te Alasaan Watara léppam ci leb xaalis bu bare la aju te loolu baaxul. Day defarloo BCEAO koppar gu bare ngir fatte ko kàmb yi leb gu metti yóbbee Kodiwaar. Loolu, bunu ci duggee caaf xëm.
LDW : Kon luy pexe, ci sa gis-gis ?
US : Xanaa taxawal Bànk bu mag buy wuyoo turam dëgg, di lëkkale sunu réew yépp, réew yépp am ku leen toogal ca fa ñuy nosee ak di nocci ba noppi am kàddu ci dogal yi ñu fay jël. Feek loolu amul, bés buñ nu bàyyeek xaalis bi, nu yàqu. Te sunu ndenc yooyu nu Farãs delloo, fàww nu sàmm leen bu baax. Loolu beneen jafe-jafe la. Ndax sunu njiit yu saay-saay yii mën nañoo wax ne am nanu ay jafe-jafe te ndenc yaa ngi fi, nan ko séddoo. Te ndenc yi du loolu lañuy jariñ, kiiraay la war a doon ba bu ay copppite amee ëllëg ci weccit yi nu wéeru nu mucc ci. Rax-ci-dolli saa yuñ demee ba njëg yi yokku, ci misaal bu xàndi petorol bi jógee ci 50i dolaar yéeg ba 80i dolaar, xaalis boobu dinan xettali. Mënees na limaale tamit li nuy jaay bitim-réew, rawatina sunu meññeef yi, bu nu waree fey ak weccit wu am doole mu jaar foofu.
LDW : Waaw, Usmaan Sonko ku yëbb ci moom, maanaam kan mooy royukaayam ?
US : Sama royukaay ? Mu ngi aju rekk ci ban fànn. Bu dee fànn bi ñu ma gën a ràññee, muy politig, moom, bi ma ciy dugg amuma royukaay. Politig dama cee tàbbi rekk, daanaka. Man, mësumaa xalaat ne dinaa taxawal bés pàrti politig.
LDW : Kon noo def ba dugg ci politig ?
US : Ñi taxawal Pasteef, at mañ koy def, daa fekk ma aji woon Màkka. Nekkuma woon Senegaal. Bi ma dellusee lañu ñëw ne dañu may siyaare si, ne ma nag ñoom dogu nañu ci taxawal kurélu politig te bind nañu sàrt bi ba noppi. Ma ni leen man, politig moom, dafa aw fii ma aw fale, duma dugg ci seen pàrti boobu. Fekk jotoon naa jiite lu mat 8i at ag kurélu liggéeykat. Ba ma fay jóge, kenn newu ma bàyyil, maa xool ba xam ne jeexal naa samay ay, ma joxe lenge yi ngir mën a dellu ci samay yitte. Politig dafa doy waar. Wax dëgg-Yàlla, du woon lu ma soxal. Waaye li ma leen tontu teewul ñu topp ciy wax ak a waxaat. Bés, ñu delsi kër ga, ne ma dañoo war a yendu kër kenn ci ñoom, bëggoon ma teew fa. Àjjuma la woon, waaye du woon bésub liggéey, ma dem, nu julli fa jumaa, añ fa, waxtaan. Ñu ne gaawu bi ci topp lañuy def seen ndaje mu yaa ngir taxawal kurél gi. Ma ne ca tonet ne leen déet mënagu leen taxawal kurélu politig, yéen matagu leen sax ñaar-fukki nit, te tamit mbindum sàrt yi des na. Kon def leen ndànk, waxtaan leen ak ñeneen, yaatal mbir mi. Waaw, ci noonu laa teewaatee 3i ndaje. Bi ñu ci tegee ñaari weer ñu ne taxawal kurél gi jot na. Ñu yëgal ma ko, ni ma fàww nga ñëw ci ndaje mi, man it ma dem ca. Ndekete ñoom bés boobu lañu waroon a fal njiiti pàrti bi, ñu déggoo yit ci ne bu ñu laaje ku ko bëgg jiite rekk, na am ku jóg joxe sama tur. Ndaxte ñoom, booy seet, 80% yi ay ma-xereñ lañu, ay saytukati galag, ay saytukati gafag réew mi, amoon na benn layookat añs. Waaye ñoom dañoo waxtaan seen biir, ñu ne nanu waxante dëgg kenn ci nun mënul a yore kurél gi te Sonko mi jot a bokk ci kurélu liggéeykat xéy-na xam na tuuti ci mbir yooyu. Man daal dem naa ca ndaje ma, ba ñu ne kuy nekk njiit li la Paap Umar Jàllo jóg joxe sama tur. Noonu, ña fa teewoon ñépp tàccu ne ma sañoo bañ. Man nii laa duggee ci politig. Waaye mësul nekk loo xam ne sama sémbu bopp la. Xawoon naa metti ca njalbéen ga, nag, ndax du lu ma tànnaloon sama bopp.
LDW : Amul sax kenn ku la taxoon a bëgg a def politig ?
US : Wax dëgg-Yàlla, bi ma ciy dugg amuma woon royukaay, rawatina ci ñiy def politig fii ci Senegaal. Gaa, bi ma doonee gone laa tàmbalee naw Mamadu Ja waaye teewul ma xawoon koo mere tuuti, damaa jàpp ne li nu nekke tey am na ci wàll. Ci sama gis-gis, ni mu doon maslaak Seŋoor dafa ëppoon.
LDW : Ci naka ?
US : Mbir day tollu foo xam ne maslaa amatu ci wàll te Ja da doon wax ne Seŋoor da koo jàppe woon ni doomu–ndeyam, du ko def lii, du ko wax laa… Fekk waa ji moom mu ngi koy fexeel ci suuf. Waaw, am na foo xam ni réew la ñuy wax, ëllëgam ak ginnaaw-ëllëgam. Foofu, maslaak koo bokkal ndey sax waru fa. Waaye nawoon naa ko ndax li mu defal réew mi te téere yee ngeen di séen ci sunu kàggu gi, yu ci bare Ja moo leen bind. Téerey Seex Anta Jóob yi defe naa ñaar yii ñoo fi nekk, yi ci des yépp yóbbu naa leen kër ga. Ci gàttal,  Ja sama royukaay la, amoon na yéene ci Senegaal, bëgg ko ci xolam mu jaraloon ko jàmmaarlook Tubaab bi. Loolu daal lu ma neex la ci moom.
LDW : Séex Anta Jóob mi nga tudd léegi nag ?
US : Séex Anta Jóob, moom, xooleewuma ko bëtu politig. Moo tax bu dee politig rekk ci anam yi ñu koy defe fii, déedéet, Séex Anta du sama royukaay. Séex Anta ci fànni xeltu, xamtu ak mbatiit laa ko gën a nawe ndax jotul a bokk ci nguur, masu ko sax jege. Séex Anta Jóob ak Mamadu Ja sax damaa jàpp ne dañuy mottalante. Waaye xalaatu Séex Anta Jóob daal moo gën a ubbi sama xel. Am na yit yu ma nàndul ci taxawaayam, ci misaal lu ko tax a bokk cib joŋante ngir jiite réew mi ba noppi mujjee cee génn. Joxe na ay leeral ci loolu, nag, ne ag kilifa diine moo ne woon bu kenn jàmmaarloo ak Seŋoor, te ginnaaw moom taalibe la woon… Waaye loolu sax waxu politig la. Xalaatu Séex Anta moo gën a fatt bu ñeneen ñi, te day gën di am wàll wu rëy ci sama taxawaay ci politig.
LDW : Ba tax na amuloo benn royukaay bu nu mën a jàpp ?
US : Yonent bi (SAWS) mooy sama royukaay. Damay sant Yàlla bi ma teelee yaru, di gëstu ci njàngaleem. Ndax loolu rekk moo ma ñag, man. Man, taxawaay bi ma am bi may liggéey fi ñuy saytoo galag yi, loolu rekk moo ma ko may. Ndaxte bu dul woon sama diine, ni ñépp laay def kon. Toog di xalaat fooy jëlee loo feye sa luyaas, sa jabar doon jigéen ju wérul, nga dem cig lijjanti gu def naka su-dul-noonu ci wàllu galag, mën cee am 300i milyoŋ te kenn du ci yëg dara, nga ne duma laal xaalis boobu ndax ëllëg dinaa ko layoo ak sama Boroom, loolu diine rekk moo ko mën a may nit. Am na yit ñoo xam ne jikko yu ñu làmboo jële ko ci yar, aada ak cosaan ñoo leen koy may. Waaye man sama diine moo ma ko may. Mooy wéy di ma sàmm ba tey fi ma tollu nii, nit mënu maa tëkku walla nga xoqtal ma ba mu jaaxal ma. Dama la dul gis, man, Yàlla laay gis. Dara walla kenn mënul a fees samay bët. Loolu maa ngi koy sante samay way-jur waaye diine rekk a ma tënk.
LDW : Am na ñu naan ku am diine dëgg du politig…
US : Ñu bareey wax loolu waaye dafa fekk ñu réere mbir ne Yonent bi ci boppam dafa daan politig. Képp kuy politig te defar rekk tax laa jóg, mën naa ne moo la ci jiitu, mooy sa maam. Waxuma ne mën naa mel ni moom, waaye am na lu bari lu nuy jàng ak a roy ciy jaar–jaaram. Lees war a jàngat mooy naka la def ba tàmbalee ci neen, tey lu xaw a jege 3i milyaari doom-aadama diy jullit, wékk seen yaakaar yépp ci moom. Ñu bari jàpp nañu ne mbiri saari Alxuraan yi la,‘’Yàlla nee na’’ rekk la. Déedéet !
LDW : Naka la Yonent bi daan politige ?
US : Yàlla da koo yónni ba noppi seetaan ko ak ay pexeem. Ndaxte ku Yàlla yónni, ngay dem xare ñu damm say bëñ… Te Yàlla bu ko neexoon doo dem sax xare, da naan nii rekk saa noon yépp dee. Booba Yàlla bàyyi na ko mu demal boppam ngir bëgg koo natt, wonaale ko foofu ne àddina lépp ay pexe la. Boo xoolee ni mu néewe woon doole Màkka, génn fa dem Madina, ànd ak Ansaar yi ko woowoon, mu ànd ak muhaajirun yi di dem, ña doon ña gënoon a ndóol ca Màkka. Booba yahuut yi ñoo yoroon koomu Màkka. Mu ne fii naxantee fi sës. Moo tax parax-parax rekk di mbëkk, loolu du xam-xam. Keroog lañu torlu ndeyu-àtte Madina, am ñu ne mooy gi njëkk ci àddina. Liñ ci wax mooy nan déggoo, noo bokk dëkk bi, bu kenn song moroomam mbaa lëkkalook ay doxandéem di dal ci sa moroom, añs. Jàmm ne ñoyy. Jullit yi bu ñu xéyee dem ci toolu yahuut yi, toolu tàndarma yi walla ñu dem sàmmal leen géléem ñu leen di fay. Peyoor googu, ku ci dem ba am benn, ñaar, ñetti payoor dem ca ja ba lal di jaay. Ci noonu jullit yi tàmbalee am doole ci koom gi. Man, nag, damay jéem a jàng lu bari ci moom, pexeem yooyu laay jéem a doxal. Loolu dina dimbali nit ki ba mu mën a dékku lépp, di soofantal lu bari. Léegi sax, su ma gisee ñuy dal ci Sonko ay ree la may def. Ca njëlbéen ga, daf ma doon merloo. Waaye léegi damay xéy di laaj waaw tey lan la gaa ñi wax ? Léeg-léeg damay reetaan, tey jii [bésu laaj-tontu bi] moo ci mujj, dama xéy ñu ne ma Amet Xalifa Ñas nee na damaa sàcc kurélu politigam ! Damaa reetaan ba tëdd ci suuf ne leen ‘’waaw, baax na.’’
LDW : Kon daal, benn politiseŋu Senegaal doyu la ?
US : Senegaal moom, am fi royukaay ci politig yombul. Sunu polotiseŋ yi moom musiba lañu. Kenn mënu la koo nettali ! Dañoo doy waar. Man damay faral di xalaat ci bés ba may jàkkaarlook sama Boroom. Waaye, am na waa ju ma mas a wax ne moom Bés-pénc ba, bu gisee polotiseŋ yi jàll, xelam dina dal ndax da koy wóor ne moom tamit dina mucc.
LDW : Waaw léegi nag, wax nu, ndax yaa ngi bëgg Bob Marley ba tey ?
US : [Mu ree ba sëgg, nu àndandoo reetaan].
Loolu… Gis ngeen sama gaa ñi, dañuy wax rekk… Dëgg la, nag… xam nga Kaasamaas, dafa wuute ak fu bari. Bi ma fa nekkee xale, am fukki at ak juróom-ñaar, ku dégluwul Bob Marley walla Omar Pen walla ay ‘’Dire Straits’’ bokkuloo. Waaye misigu Senegaal moom, ku juumoon ba ñëw naan dangay déglu Yuusu Nduur, dee nga. Gaa ñi dañu doon wax naan jigéen ñeey déglu Yuusu Nduur, góor ñi Omar Pen lañuy déglu. Am nay woyi Bob Marley yoo xam ne dama leen daan tari. Xéy-na ci yu bare bokkumaak Bob Marley gis-gis waaye xam naa ne ku Bennoog Afrig ñoroon la, ay woyam firnde lañ ci. Wànte, damaa xéy rekk ne lii yépp ay caaxaan la, bàyyi misig.
LDW : Nataalu Sànkara bee di wékke, nag ?
US : Sànkara waaw, ponkal la woon. Amoon nañu fi yeneeni nataal, sax, bu Séex Anta ak bu Mamadu Ja… Maa ngiy defarlu yu Amilkaar Kabraal ak Kuwaame Kurumaak Ñereere… Waaye Séex Anta moo sutoon ñii ñépp. Li leen wuutale mooy mësul yor nguur. Moo tax ñii gën koo am tur, dañ daan def muy fés. Waaye tolluwuñu sax fii Séex Anta. Bu doon Séex Anta ak Mamadu Ja ñoo àndoon yor réew mi ci atum 1960, kon kenn du nu yab tey.
LDW : Usmaan Sonko, Lu defu Waxu, dib yéenekaay ci kàllaamay Kocc mi ngi lay gërëmaat bu baax ci jot geek waxtaan wi ak ubbéeku gi.
US : Maa ngi leen di gërëmaat bu baax, man it, te di leen ndokkeel ci seen taxawaay ci luy jëmale réew mi kanam, jaarale ko ci làmmiñ wi ñépp dégg daanaka. Di sant ñépp, di leen mas-sawu coono, di leen balu àq. Jërë-ngeen-jëf.
Ibraayima Saaxo Caam a nga juddoo Rëbës ci atum 1973, muy gox bi nekk diggante Medinaa ak Ñaay-Cokkeer, géej gi féete ko sowu. Gannaaw ba mu dalee Alxuraan, ci la dugg ci daaray nasaraan ba am baccalauréat ci 1994 ci Lycée Delafosse. Ci la dem nag ca Iniwérsite Séex Anta Jóob, laata muy tukki ca réewum Almaañ ca 1996, ngir jàngi fa pólitig ak koom-koom. Mi ngi dellusi ci atum 2010, ràngoo lijaasab Doktoraa, daldi tàmbalee liggéey ci kurél gu Almaañ teg fii ci Senegaal, muy yëngu ci naatal ag jàppale réewi Afrig yi.
Cofeelam ci woy ci làmmiñu wolof a ngi juddu ca jamono ja mu doonoon doxandéem ca Almaañ. Li mu sori woon réewam, sori njabootam ak i moomeelam, dafa jur ci moom ag cofeel ci dellu jàngaat, ngir gën a xam ay aadaam ak cosaanam.
Cosaanu mbind ci Afrik lu mat a fésal la, ndax ñu bari, waay-xeltu yeek meroe.jpg ñeneen dañoo defe ne caada yi nekk Afrik xamuñu ca seen cosaan xaralaay mbind. Manaam xeetu mbind yi fi nekk yépp dañu leen a jeggani: ci Arab yi mbaa ci Nasaraan yi. Loolu nag dëppoowul benn yoon ak li am: ndax soo gëstoo di nga xam ci lu wér ne fii sax ci Afrik la mbind fekk baax. Fii ci Afrik lañu njëkkee bind. Kon ñakk-a-xam li mu waral bari na! Li wér ci lu ñu xam ci xam-xamu cosaan mooy: fii ci Afrik, ca Misiraay démb la nit tàmbalee bind. Booba ak léegi am na lu ëpp juromi juniy – 5000 at. Cib xaatim àlluwa ji ñuy tuddee alluwaay Narmeer (-3200 laata Juddu Yonnent Yàlla Isaa) lañu firndeel mbind mi gën a yàgg te ñu koy wooyee hieroglyphes ci nasaraan.
Baat boobu nag du làkki Maam ya nekkoon Misiraa, baatu gerek la. Mbind moomu turam dëgg moo doon medu ntr muy tekki waxi Yàlla ci làkki Maam yooya! Ca hieroglyphes yooya mbaa medu ntr ya la yeneen xeeti mbind yi ci àddina yépp daanaka sosoo! Bindi gerek yi nga xam ne, la bindi tubaab yi téy jogge, mu nga sosoo ca bindi waa Fenisi. Waa Fenisi yooyu ña nga jàngee woon bind ñoom itam ca Maam ya woon Misira. Waa Fenisi yooyu ay jaaykat yu mag lañu woon: ñoo doon daanaka dox diggante Misiraa ak yeneen réew ya woon Asi mbaa Ëroop; jamono jooja sax gaa Ëroop amagul woon: yeneen réew yu mel ni yu Hitites ak yeneen ñoo fa nekkoon! Gànnaaw loolu itam yeneen xeeti mbind yu bari judd nañu fii ci Afrik: Bi ci gëna siiw di bu Meroe, te ngeen di gis nataal bi fii ci xët wii! Mbindum Meroe moomu ba bés ni ki téy xama gu ñu lu muy tekki! Te mbind mu xereñ la, mu am solo, Maam ya fi nekkoon sàkkoon ko fi! Kon téy su ñu naan caada Afrik yi ay civilisations orales lañu, cosaanoowu ñu bind, dañuy wax rekk, wante lenn lu wér lalu ko! Ay àtte-ñakkale ak wumpale kese la: du lenneen!
Li ëpp ci nettali bi, Niseriyaa lay xewe, doonte sax Senegaal lay doore. Taxul nag mu jëm ci mbiri Boko Haram ak i ma-rëtal yi ne ca dëkk boobu, di jàpp ak a faat jaambur yi. Konte, ni mu ko defe woon ak Murambi, le livre des ossements (bi amoon Raaya Ladab bu mag boobu ñu ràññee ci àddina sépp, di Neustadt), Bóris daa tànnati meneen réewu Afrig mu sori Senegaal gii mu cosaanoo, di Niseriyaa ; ñu gisaat fii doomu Afrig bi mu doon, bu xër ci mbëggeel gi mu am ci kembaar gi réewam féete. Rax-ci-dolli, nettaleem bi yépp dafa fees dell ak takkandeeru Amilkaar Kabral.
Ci téere bu bees bii nag, bindkat bi mu ngi nuy nettali xew-xew yi juddoo cib lànket bu Keebaa Jakite di amal ; Keebaa, genn góoru baykat la, dëkk Tànjuraa, ab gox bu nekk ci penku Senegaal ; lànket bi, li ko lal mooy xam lu waral ñu bóom xaritu benn bakkanam, Jonas Akintoye, doon doomu Niseriyaa bu dëkkoon Ingwini ca réew moomu.
Ñoom ñaar nag, ay xarit dëggëntaan lañu woon, ku ci nekk jàppoon sa moroom ni woon ni doomu-ndey :
Naka lañu mënoon a def ba duñ daje bés mook Jonas Akintoye, ku ci nekk ne jàkk sa moroom, ñu yëg ci saa si ne ay doomi-ndey dëgg lañu, ay doomi-ndey yu bokkul deret ?
Noom ñaar, benn bëgg-bëgg lañu am, muy xër li ñu bokk xër jëmale ko ci lépp luy laal ci mbay. Waaye seen ànd yemul foofu, dañu nirooy jikko niy seex : ñoom ñaar ñépp dañoo gëm seen bopp, am péexte gu mat sëkk ba dara feesul seen i bët ; ñuy ñu dëggu, ñemee wax seen xalaat ak lu leen ci mën a fekk ; ñu doon ay nit ñu jub te am fit, bëgg seen réew te gëm seen i baaxi mboolaay ak seen cosaan. Ngëm-ngëm yu tumurànke yooyu ciyjamono yii, rawatina ci way-pólotig yi, nga xam ne, lu ne man nañ koo jënd, ba ci nit sax ak i noppam !
Ñaari xarit yii nag, ca ba ñuy ne ci seen diggu doole lañu xamante, ñu daje woon ca benn peyu Ërob, fu ay kuréli baykati Afrig gépp daje woon. Fekk booba, ku ci nekk ci ñoom ma nga jiite woon ca sa dëkk ay mbooloom baykat. Ba ñu fa jogee lañu jàppante ba seen i njaboot di demalante bu baax, doonte seen i réew dañoo soreyoo lool.
Bés, ñu xamal Keebaa ci njeggil-kàddu gi ni rey na ñu xaritam ciy anam yu ñaaw a ñaaw, te néew ba nee na mes, kenn xamul fu mu ne. Waa dëkk ba yépp njort ni, ñaawteef boobu, du liggéeyu kenn ku dul Chief Moses Abimbola, boroom daraja ju mag, bokk ci nguur gi, te nekkoon àndandoowu Jonas ba ñuy gune, ñu daan wujje ba ñépp xam ko. Fa la Abimbola jóge woon di won mbañeel gu tar jëme ko ci Jonas.
Keebaa moom, xelam mayu ko woon benn yoon muy seetaan dundu xaritam biy deme noonu ci neen. Mu ne fàww mu dem ba Ingwini ca Niseriyaa jaaleji soxnay ndemsi-Yàlla-ji, amal fab lànket ngir lijjanti mbir mu lëj moomu, te it, su manee nekk, mu fexe ba néew bi  feeñ. Mu jaraloon ko nag bakkanam. Ndax da doon ci moom, sas wu mu jële fu gën a sori ci xolam :
Keebaa Jakite xam (na) ne kóllëre ginnaaw lay féete…
Lu muy fekki ci tukkeem boobu ci réew mom  ñàkk kaaraange fa la fekk baax ? Ci yan anam la ñu reye xaritam bi, ak lu waral loolu ? Ndax sax dina feeñal néew bi ?
Bi mu demee ba màgget, di xaar Yàlla def li gën ci moom, la Keebaa Jakite jël xalimaam ne fàww mu nettali askanu tey wi, xew-xew yu doy waar yooyule.
Ciy way-jëmmal yuy dund ciy jamono yu wuute ak i béréb yu wute it, la bindkat biy jaare ngir nettali lépp jàngkat bi. Moom jàngkat bi sax, day dem ba miin way-jëmmal yi, ñu mel ne ay dëkkandoom dëggëntaan ; way-jëmmal yoo xam ne, ñii dañoo neex deret lool, ñee nee ñu bon-a-bon ; waaye li ñuy wuute yépp, kenn ku ne ci ñoom am na lu ñuy mën a jàngat ci nekkinam ak taxawaayam.
Way-jëmmal yi ci  téereb nettali bi
Bi Keebaa yeggee Ingwini la nu nettalikat biy wonaleek i way-jëmmal  yu bees: ay defkatu ñaawteef yu jàppe rey nit ni liggéey (Chief Moses Ambibola ak surgaam, James Vandi), ay nit ñu xumb te doy waar (Mama Wumbi-Oyé, yaayu Moses ju xayedi ji), ñu jaambure te mën a daw ay ba dee (Tony Akintoye rakku Jonas ji)…
Ku ci ne ci ñoom, bindkat bi daf koo jëmmal, ku ci nekk ak say jikko walla say feem, ba far joxe melo nit dëggëntaan. Way-jëmmal yooyu yépp lañuy gis ñuy dem ak a dikk, di xalaat, di gént, di waxtaan, ñenn ñiy faat jaambur yi, ñeneen ñiy aar seen i moroom ; am ñu ciy xeex ngir taxawal yoon, am ñoo xam ne, topp seen bakkan rekk a leen soxal…
Jàngkat bi, lu muy gën a xuus ci Malaanum lëndëm di gën a yéemu ci ni nettali biy doxe ba fa muy mujj. Lépp Bóris Jóob di nu ko toggal ba taajal nu lu ñor xomm. Ci njeexital li daal, nettali bu am solo lanuy topp, nettali bu nuy yéem ndax mbetteel yi ci biir ; nettali buy jàngale ci ni àdduna siy doxe,  buy jàngale ci tëralinu ëllëgu doom-aadama.
Bóris du tàyyi di jaxase jamono yeek béréb yi, ni mu koy faral di defe, jaare ko ciy xalaati Keebaa : ni mu doon janeere dundam ca ba muy waxambaane. Keeba di fàtteliku ay ndajeem ak Jonas, seen i waxtaan, ni ñu daan déeyandoo, seen i ree bay xàqataay ; waaye it, seen i njàqare, seen i soxla yu jëm ci seen liggéey, ak itam seen i wérante yu xumb jëm ci mbiri pólitig bi walla ci mbiru xeltu. Ku ne werante, ni juyoo, ndax li ñu doonoon ay doomi-ndey taxuleen woon a juboo ci lépp. Teewul nag, ñaari xarit yi doon gën di nawante. Ciy werante yooyu la bindkat biy jaare ngir samp ay xalaat yu am maanaa.
Ponki xeltu yi Bóris indi
Ci seen i ñaaroo yi ñu daan faral a am, Jonas da daan cokkaas xaritam bi, di ko tooñ ci lu jëm ciy ngëm-ngëmam, dem bay wax lu ëpp ci diineem, jàpp ne ciy waxi kasaw-kasaw doŋŋ la lalu. Su ko defaan, Keebaa day waaru :
Ci laa jëkkee xalaat tamit ne, Jonas Akintoye, xéy-na yaram wi neexul.
Ñaari doomi-ndey yi doon nañu waxtaane yeneen i mbir, ginnaaw lu jëm ci diine ji. Lu deme ni Demokaraasi itteeloon na  leen, te mu nekkoon it lu Jonas gëmul woon, ba tax koy kókkali Keebaa mi doon tiitaroo Demokaraasi Senegaal, naan royukaay la ci  Afrig. Du tere nag, bu Keebaa seetaatee mbir mi, du xam lu mu koy tontu :
àndumaak Jonas wànte nag, xiif di la bëgg a rey ba noppi ngay bàkkoo demokaraasi subaak ngoon, gaa ñiy sàcc di kàcc, di lekk ribaa ba seen biir yiy bëgg a fàcc, ñuy toroxal baadoolo yi, ku ko seet ci sunu Senegaal gii xam ni su dee loolooy demokaraasi, demokaraasi ay naxee-mbaay kese la.
Lee-lee itam Jonas samp laaj ci sàrt yi lëkkale réewi Afrig yi ak yeneen réew yi, rawatina yu Ërob yi :
Mën nga maa wax luy yoonu Tubaab yi ci sunuy mbir ?
Noonu la ko ñaari xarit yi jàppe woon : wecce yu dul jeex ci lépp lu soxal ëllëgu doom-aadama, rawatina luy tax réewi Afrig yi suqaliku.
Li Keebaa doon fàtteliku yooyu yépp, teewu ko woon bàyyi xel ci lànket ba ko taxoon a jóg. Ku bóom xaritam bi, ak lu tax ? Ci yan anam ? Fan la ñu làq néew bi ?
Laaj yooyu ak seen i tontu, Bóris day feeñal lépp, ndànk-ndànk, ciy defin yuy fësal ni mu xareñe ci bind téereb fent.
Xereñtey Bóris ci mbind mi
Gis nanu ni bindkat bi di wommate jàngkat bi, dëkkoo-dëkk, ciy jamono yuy dem ak a dikk, mel ne ku naan ko naxee-mbaay, na ko Asta Balde waxe, ba muy jëw Gorgi Seega Ture ci jëkkëram. Asta  Balde dib sekkarteer bu Seega di liggéeyloo mu kay bindal nettaleem bii ko ñor lool, su weer deewe mu fey ko. Konte, su dee Seega mooy nettali, moom Asta Balde mooy ki nuy jottali nettali bi : di nu xamale sax ak Seega ak waa këram, ak yeneen way-jëmmal yiy nar a ñëw ci ginnaaw ; di ci njàmbaasaale nag ay mbiri boppam. Mu far mel ne ñaari nettali lanu bindkat bi boole di defal.
Konte Bóris, xaraley nettali yu bare te wute la jëfandikoo ngir yakkal nu téereem bu am solo bii, am maanaa lool, di Malaanum lëndëm. Ci ñeenti xaaj nag la nu ko indil, bu ci nekk di doore ci bataaxal yi Asta Balde di yónnee jëkkëram ja nekk bitim-réew te mu namm ko lool ; lu muy def di ko ko nettali, ragal réeroo seen diggante ndax fiiraange. Bataaxal yooyu sax ñooy tëj téere bi.
Kon nag, jàngkat bi, amul lu koy jaaxal : du réer benn yoon ndax Asta Balde mooy ki koy tette ba tax muy gindiiku saa su ne.
Leneen luy biral xereñteefu Bóris mooy wolof yu set yi muy bind, te du rekk mbind mu set te rafet : kàdduy way-jëmmal yi ci seen bopp dañuy génne waxin ak xalaatu doomu Afrig wala doomu Senegaal tigi, mu wóor ne lii duy kàdduy weneen làkk wu ñu tekki. Mu mel ne bindkat bi, ni muy waxe di ko binde, noonu lay xalaate ci làmmiñ wi mu nàmp. Loolu moo koy may muy mën a firi dëgg-dëgg, ci làmmiñu dëkkam, yëg-yëg biy jóge ci askanam.
Ci njeexital li, mën nanoo jàpp ni, Bubakar Bóris Jóob teggiwul benn yoon tànkam ca fa mu ko tegoon, muy yoon wu  ay magam xàlloon, ñu mel ni Seex Anta Jóob, Seex Aliyu Ndaw, Sahiir Caam, Paate Jaañ, Maam Yunus Jeŋ, Aram Faal ak ñoom seen. Bubakar Bóris Jóob ak i maasam wallay rakkam (Mamadu Jaara Juuf, Adraame Jaxate, Abdu Xaadr Kebe…), ñu ngiy bay, tey, seen waar, ci anam bu mucc ayib, ci tool bu yaatu boobule.
Bubakar moom, waaram ci wàllu ladab la ko féetale : fexe ba téreeb nettali ci wolof tollu fa yeneen xeeti àdduna si yóbbu seen yos. Moo waral ndam li mu ci amagum, àdduna sépp a ci teg bët, muy lu ñépp mën a seede.
(+) Téerey Bubakar Bóris Jóob ci wolof :
Doomi golo, téereb nettali, Ndakaaru, Papyrus-Afrique 2003, ñaareelu móol EJO, 2019
Nawetu deret, kilib (tekkig ‘Une saison au Congo’ bu A. Césaire), Zulma et Mémoire d’encrier, Caytu, 2016
Bàmmeelu Kocc Barma, téereb nettali, Dakar, Ejo, 2017
Malaanum Lëndëm, téereb nettali, Dakar, Ejo, 2022
Fan yii weesu, Marie Maurisse, ab taskatu xibaar bu fekk baax Siwis, bind na bataaxal bu jar a bàyyi xel. La muy ciy nettali mooy ñaawtéef yu këri-liggéeyukaay yu mag yiy jaay sigaret ci réewi Afrig yiy def, te sunuy gornamaa ne yàcc di leen seetan.
Tóx baaxul, loolu dëgg gu wer péŋŋ la, kenn sañu koo werante. Képp ku koy def, sa bakkan a ngi ci xott, dina la feebarloo, gàttal say fan. Teewul bitig boo dugg Senegaal mu ngay jaay sigaret ; li am ba am moo di ne nguur gee ko daganal, di ci jël moyaal. Li ñu Marie Maurisse di xamal nag, teg ko ci ay firnde yu leer nàññ, moo di ne xeetu sigaret yi ñuy jaay Afrig, ñoo yées fopp yi ñiy jaay Ërob, ca réewi Tubaab ya. Mën nan koo metitlu waaye warunoo bett ndax Afrig yàgg naa doon ‘’Mbëbësu Ërob. Kolobaan gii, boo fa doxantoo, dinga fa fekk ay jali jali fëgg-jaay, maanaam ay yëre yuñ sol Ërob ba sànni leen ci mbalit mi. Yàggul dara, daaw-jéeg rekk, lanu dégg ni esãs ak gasuwaal bi ñuy jaay fii ci Senegaal ak ci yeneeni réewu Afrig, kenn sañu leen a jaay Fràs walla Almaañ ak ñoom seen. Lu ko waral ? Xanaa seen mbon ci wér-gi-yaramu doom-aadama.
Bi ñu siiwalee li Marie Maurisse bind, Philip Morris, këru liggéeyukaay gu mag gi ubbi fii Senegal ab isinu sigaret, daldi nay tontu. Ñaari mbir a jar a fësal ci li mu wax : bu jëkk bi moo di ne Philip Morris weddiwul ni sigaret yi muy jaay Senegaal ñoo yées yi ñuy jaay Ërob ; ñaareel bi, nag, mooy, sunu wér-gi-yaram gi ñuy fowe, nee na ci li ko nguuru Senegaal may la ko teg. Waa OMS, kurél gi ñu dénk lépp lu jëm ci wér-gi-yaram ci àddina si, firndeel nañ ni fileek 2030, limu tóxkati Afrig yi dina ful ñaari yoon. Ërob moom, tàmbalee naa xeex ak doole sigaret, ngir aar ay ndawam, fexe ba ñu bàyyee tóx. Looloo tax defarkati sigaret yu mel ni Philip Morris jàpp ne liggéey ak Afrig moo fi sës, sunu réew yi amal leen lool solo. Ci gàttal, nun nooy seeni nooy-neex, seen yoon newul ci sunu wér-gi-yaram. Bu sunuy njiit amoon fullaak faayda, yittewoo seen bànneexu askan, neneen la mbir miy deme.
xibaarRéewum Senegaal rafle na jàmm ci jamono jii, muy ci kàddu yi gaa ñi di yékkati ak ci seen i jёf. Lenn waralu ko nag lu dul wote yees dёgmal. Saa su gaa ñi jàppee àpp ngir amal i joŋante, fitna yewwu. Te, ay moom mёnul rombu baay dee na. Ndax, am ndajem ñaxtu kepp jaaduwul ay nit di ca gaañu waxatumalaak am ñu cay ñàkke seen i bakkan. Mu mel ni ñiy jàmmaarloo du ñoom ñépp a bokk réew mi. Ba, ku nekk ci ñoom àttan a rey moroomam, muy takk-der bi, di maxejj bi. Loolu moom, ndax am na njariñ bu dee ñoom ñépp defar réew mi kepp a leen ñor ? Waaye, laaj bi mat a samp fii kay mooy fu coow li waral ay bakkan di rot doore ? Ak ban taxawaay la ci yoon am ?
Yewwi Askan Wi amaloon nam ndajem ñaxtu ca bérébu Obelisk juróom-ñetti fan ci weeru Suwe gii weesu. Léegi, bi ndaje moomu jàllee, ñi jiite lёkkatoo gi daldi génn, sant seen i militaŋ. Bi ñu paree daldi leen joxaat dig-daje àjjuma fukki fan ak juróom-ñaar ci weeru Suwe. Ñu jébbal seen kёyit googu ngir yёgal kilifa yi seen ñaareelu ndajem ñaxtu moomule. Loolu, mi ngi méngoo woon ak fukki fan ci weeru Suwe. Waaye, ca bés ba la njiital dёkk bii di Ndakaaru (gouverneur) génnee ab dogal. Dogal bi mi ngi tёnku ci dog 61 di tere bépp xeetu ndajem ñaxtu, li ko dale fukki fan ci weeru Suwe ba juróom-ñeenti fan ci weeru Sulet. Waa YAW mel ni loolu lañuy bañ a dégg. Ñoom tamit, ñu génn ne duñ bàyyi seenum ndaje, dañ koy amal donte ne sax dañ leen ko tere. Ndax, ñoom dañoo jàpp ne dogal boobu pólitig moo ko lal. Perefe bi tamit tёnku ci dog boobu daldi gàntal seen ndaje mi. Manaam, ndaje moomu du mёn a am. Loolu taxul ba tey ñoom waa YAW ñu teggi seen tànk fiñ ko tegoon. Foofu la coow li doore. Mu mel ni dañ doon tiiñalante, ku nekk ne du bàyyi fim jàpp. Ba ci àjjuma jii nga xam ne ci lañ waroon a amal ndajem ñaxtu mi ca bérébu Obelisk. Ci suba gi la takk-der yi wàcc ci béréb yu bari ci Ndakaaru. Ñu fatt yoon yi jëme ci këri lenn ci ponkali kujje gi, muy Usmaan Sonko ak Bartelemi Jaas, ne leen duñ génn seen kёr te kenn du leen seetsi. Maanaam, ñoom duñ génn dem fenn ak fum mёn di doon. Waaye, ndax loolu la ndeyu àtte gi (constitution) wax ?
Mu mel ni yoon moom dafa naax-saay ci réew mi. Day def liñ naan ku bokkul ci gétt gi doo naan ci meew mi. Waaye nag, bёgg ngawar bu la taxee mafñandub siññeel, loo liggéeyati ag teg lay jar. Ba tax na, ñi jiite yoon ak ñi fare ci kujje geek Nguur gi war a bokk jёfe li ndeyu àtte gi wax. Ñu bañ a jёl yoon lal pólitig ca gannaaw ngir def lu leen neex. Nguur jarul faat ay bakkan, muy ci ki bёgg a falu ak ki bёgg a faluwaat. Ndax, li xew ci àjjuma jii weesu dafa jéggi dayo. Te, lenn waralu ko lu dul yoon wi ñu jalgati. Moo waral ay jàmmaarloo am ci yenn béréb ci biir réew mi ba ñetti bakkan rot ci. Kenn ki Kolobaan lañ ko faate, kenn ki Sigicoor, keneen ki Biññoona. Ñu jàpp ci ñu bari, am tamit ñu ci am ay gaañu-gaañu. Fitna jii mbaa fim jёme réew mi ndox am na fa ? Bu dee ñi war a aar askan wi ñoo leen di fitnaal, di leen dóor ay bal ba am ñu ciy faatu, ñeneen ñi seenug dundu jaar fa yàqu. Ñoom buñ jёfee noonu, kon, kan mooy aar askan wi ? Te, li ci gёn a doy waar mooy ñoom kuñ ci rey du mujj fenn. Ndax ñi ñu reyoon Màrs 2021 ba tey mujjul fenn. Mu mel ni yoon moom ku ab takk-der rey da ciy bank ay loxoom, du ci jéem a àddu sax. Te, ñoom ñaar ñépp moone ay maxejj lañ, ñoo war a yem ci kanamu yoon. Waaye, bu dee ku takk-der rey yaay peert, léegi kon, kan la fi yoon nekkal ?
Niki weeru féewaryee ci atum 2020 lañ njëkk a dégg baatu koronaawiris , ci 11eelu fan wa la doktoor yi joxe turu jàngoro ji. Boobaak léegi mu def at ak lu teg, mbasum koronaawiris di nu gën a jaaxal. Diirub bi mu feeñee ak léegi ci àddina wërngal-këpp dal na 108.840.449i nit, faat na lu tollook 2.400.456i doomi-Aadama, waaye tamit 61.102.173i nit wér nañ ci. Kon loolu di firndeel ni tawat bu nu mën a xeex la sunu toppee ndigalu doktoor yi te moytandiku tere yi.
Koronaa-wiris mi ngi wéy di lore ak doole ci Afrig. OMS di kuréelug wérgi-yaram ci àddina sépp mi ngi xamle ne, fi mu nekk nii way-faatu yi yokku nañ lu tollu 40% ci benn weer ci Afrig. Xibaar boobu nag, jur na njàqare lu réy ci réewi Afrig yépp. Lu ëpp 22.300i way-faatu nemmeeku nañ ko ci 28i fan yii nu génn, te 16.000i rekk lañu woon ca weer wi nu génn. Mu nekk lim bu takku lool, ndax, bu ñu xaymaa, 6.300i doomi-Aadama yokku nañ ci.
Lu waral googu yokkute ?
Doktoor yi nag xamle nañ ne yokkute googu dara waralu ko lu dul xeetu wiris yu bees yi ñu nemmeeku te ñu mën cee lim ñaar : variant Britanique ak  variant sud-Africain. Xeetu wiris bu bees boobu ñuy woowe variant britanique ñoo ngi ko njëkk a gise ca Niseryaa ak Gàmbi laata ñuy dugg ci yeneen réewi Afrig yi. Mu mel ni kon, doomi-réewum Gàmbi yi mbaa yu Niseryaa ya nekk ca Àngalteer bokk nañ ci ñi ko indi ci Afrig ndax bari nañ lool foofule. Boobu wiris ñu koy waxit B.1.1.7 wuute naak bi nu xamoon, bokk na ci ay màndargaam : sëqët, gaaw a sonn ak metitu purux. Rax-ci-dolli moo gën a gaaw a wàlle wiris biñ xamoon te gën a gaaw a  lore itam. Kon, mu mel ni dañoo tàmbalee wax waxi ñakk rekk xar-kanamu wiris bi daldi soppiku.
Waaw, nun waa Afrig ban ci ñakk yii lanuy jël sax?
Pfizer-BioNTech bu Almaañ ak Amerig walla Moderna bu Amerig, AstraZeneca bu Àngalteer, SpoutnikV bu Riisi, walla Sinopharm bu Siin ? Ñi seen xam-xam màcc ci wàll woowu ñoo ngi xamle ni bun ci mën a tànn it nanu bàyyi xel ci njëg li, nanu wóor it ne mën nan ko denc. Ndax pikiir bëggul tàngaay te sunu réew yii bari na yenn diiwaan yu kuraŋ amul. Kon bu nu sukkandikoo ci loolu mën nañ wax ni, dinañ soxla jumtukaay yu mucc ayib ngir ñakk gi mën a jaar yoon. Réewum Senegaal, ñu ngi xamle ni dinañ jot ci njeextalug weeru féewaryee ak ndoorteel wéeru màrs 1,2 milyoŋi ñakki AstraZeneca ak 200.000i junniy ñakki Sinopharm.
Ndawi Afrig yi dinañ pikiiroom déet?
Li wér te wóor daal mooy coow li bari na lool ginnaaw biñ waxee waxu ñakk yi. Ndaw ñi ñoom nee nañ ñoo lànk ba tëdd ci suuf ndax dañoo jàpp ne pikiir yii, am na lu ci laxasu. Loolu tax na (Africa CDC) amal benn luñtu ci lënd gi ngir xam taxawaayu ndaw yi ; ca Kamerun 43% dalul seen xel,  72% lañu Keeñaa, di 93% Niseer. Ci weeru sanwiyee wii def nañ beneen jàngat ngir saytu xalaatu ñenn ci saa-Senegaal yi waaye li ñu gis mooy 54,4% nangu nañ pikiiru. Bu ñu ko méngalee ak beneen lànket bu waa  Bureau de prospective économique du Sénégal  def ci desàmbar 2020 wone woon na ni 38,3% doŋŋ ñoo nangu woon pikiiru. Kon ba tey mën nañ wax ne am na ñu bañ waaye tamit am na ñu nangu.
CI TEKKIB PAAP AALI JÀLLO
Séex Anta Jóob mas naa bind ne Senegaal, mënees na fee jalgati yoon, tooñ nit ba toññarbi ko ba noppi rafetal mbir mi, solal ko mbubbum yoon mu taaroo taaru (…). Bu ko defee, sunu xeexu jamono jii, na képp kuy boroom xel mbaa mu bëgg réew mi, jàpp ni xeexam la. Te nag, wareesul a toqi feek nguur gi dakkalul xëbalaate ak xoqtal ak nappaate yi mu dëkke ci fànn bu nekk, bañu ci sax dàqlu nit ki liggéeyam mbaa bóom ko. Bu yaboo ku nekk jàpp ne xare la ; xare ngir afal nit ñi dëggëntaan, ku nekk jëlaat sam péexu bopp ; xare ngir dekkil ngor. Afrig, bu fi ay Bokasaa ak ay Idi Amin Dadaa amee tey, daa fekk nu am ay workat ci sunu biir. Ay xeltukat ak ay saytaafoni Afrig ñoo worook seenuw sas. Li ñu doon i ragal rekk moo tax wax ciy maaliforo ëppal leen solo wax ci aali-kalaj gi, maanaam càmmeefu àqi sax-dakk maxejj bi. Muy boroom xam-xam bi, di maxejj bi ànd ak sagoom, ñépp a war a bañal seen bopp par-parloo ak xàjj-ak-seen, wargarloo ko. Ku ci nekk, xeex bi daf la war a jaral sa bakkan, nga fexe bay àtte yu baax te jub wuutu fi àttey par-parloo yi jaarul yoon.
Séex Anta Jóob, Taxaw, limat 18, nowàmbar-desàmbar, 1979
Ak ni politig biy doxee Senegaal, xel mën naa jàpp ne, réew mi, sabab yi koy taal ñu ngi fi ne gàññ. Mooy li xeltukat yiy woowe ci nasaraan  nation mortelle  maanaam askan wu waxtu deewam soreetul. Nde, réewum yemale dafa war a am ay campeef yuy war a doon kenuy askan wi. Ndaxte kat, loolooy jubluwaayam. Réewum yemale, nag, du lu way-jàng-yoon yi war a aakimoo. Kon, du ñoom rekk a ci war a wax. Dafa di, njajaan lees jiital ci wax ji, ci noste gi lay dellu saa su ne. Waaye, day feeñ ci anam yu bare : lott gi campeef yiy lott ci saxal jëmmu demokaraasi ci boppam, ci nees di nasaxale bennoog réew mi, ci ni ñu koy tas-tasaree ciy pàcc yu bare ; lépp di biral ni yoon ñàkk a tëdde njaaxaanaay, di faral ñenn ñi mbaa soppiku gànnaay gi nguur giy xeexe kujje politig gi ; dina feeñ tamit ci ni ñuy saware ci lal i pexe ngir sax ci nguur gi, aakimoo ko, añs.
Réewum yemale, nag, sàmm ak yoonal kóllëre giy dox diggante nit ñee ko tax a jóg, rawatina diggante njiit yi ak askan wi. Moo tax, saa bu yoon lottee, njajaan dikkal mboolem-nawle mi.
Réewum yemale, day sàrtal ak a yombal dëkkandoo gi nga xam ne, mënta ñàkk ci tabaxug askan. Ci gàttal, Réewum yemale yemul rekk ciy campeef. Bu dee ay àtte ak i campeef rekk lañuy natte demokaraasi, Réewum yemale moomu daldi yem ciy xalaat doŋŋ, nit ñi duñu ci gis seen bopp. Campeef yi, ak lu seen tëralin rafet rafet, duñ am njariñ fileek ñi leen di saxal jëfewuñ yoon. Nde, campeef bu baax, dees na ko natte ci doxalinu doom-aadama walla ci kurél yi koy jëmmal ak njeexital yi muy am ci politig gi.
Réewum yemale mu mat day jéggi dayo yees di natte campeef yi. Waaye, digaloog baat yi bi ñuy soow, ci làmmiñi nit ñiy tënku ci mbind yi rekk lay yem. Politiseŋ yi ñoo ci raw, ak way-jàng-yoon yi féetewoo xeetu xeltu bees duppe  positivisme . Senegaal, nag, dañ fiy faral di dégg ay nit ñuy màggal ak a bàkkoo demokaraasi biñ ne moo fi am. Waaye, ku woyof bopp rekk mooy gëm waxi caaxaan yooyu. Ndax, laaj biñ war a samp bii la : ban demokaraasi ? Xanaa kay du bi nu xam ; demokaraasi boo xam ne ciy bind la aju, ñu ciy njuuj-njaaj ci anam bu fés ngir soppi nguur gi lu doom di doon ci baayam. Wax dëgg-Yàlla, du demokaraasi bu ni mel la maxejj yi yittewoo. Wànte, demokaraasi biy tax ñu naan demokaraasi mooy biy sàmm àqi bépp maxejj tey delloo askan wi moomeelam.  Maanaam, demokaraasi boo xam ne, soxlay askan wi ak i bëgg-bëggam lay def cëslaay. Xeetu demokaraasi boobu la doomi-réew miy laaj. Naam, Repibilig bu ne, aajowoo na demokaraasib yoon ak digaloog baat yi.Waaye, waru cee tënku. Dañ cee war a boole baatu askan wi. Bu dul loolu, day doon demokaraasi boo xam ne, ci làmmiñ yi kese lay yem te dina nasaxal àq ak yelleef yi demokaraasib ngore di sàrtal. Senegaal, njiiteefu politig gi day faral di doyadal Réewum yemale. Dafa di, sax, lees di woowe digaloog baat yi, te kilifay réew mi di ko damoo guddeek bëccëg, amu fi ndëgërlaay. Lenn rekk ay tax mu mën a am ndëgërlaay, te mooy ñu fexe ba dëppale baat yi, dara bañ leen a boole lu dul liggéey bu jaar yoon. Noonu la demokaraasi bu dëppook jamono di doxe. Loolu mooy li gën. Waaye ngëneel loolu du sotti mukk fileek ñi yor campeef yi sàmmontewuñ ak lañ dige woon, keroog bañ leen di waatloo laata ñu leen di jiital. Fàww nu ràññatle, bañ a jaawale campeef yi ci seen bopp ak ñi leen jiite : àttekat yi, dipite yi, ñiy sàmm kaaraange réew mi –pólis, sàndarmëri, làrme-, kilifay politig yi ñuy fal ak a folli, añs. Buñ demee ba campeef gu nekk, ñu koy xoole ki ko jiite, xam leen ni dellu nan ginnaaw, dellu nanu ca nguuri démb ya. Ndaxte, su boobaa, njiit loolu, daanaka buur lay doon, di bummi, nim fi ame woon démb rekk. Senegaal, nag, niñ fi jëmmalee campeef yi, tënk leen ci bakkan yi leen teewal, dafa jéggi dayo.
Li ñuy séentu ci Nguur guy woote bennoo ni gu Senegaal gi, moo di mu def kem-kàttanam ngir lépp ak ñépp tegu ci yoon, rawatina njiit yi. Waaye, Senegaal, Réew la moo xam ne njuuj-njaaj a ko lal ci fànn bu ne – politig, koom-koom, nooteel, tarixa, diiwaan, waaso, añs -, Réew la moo xam ne kilifa yi dañoo summi mbubb yi leen yoon solaloon, di lal i pexe ak di teg ay ndëgg-sërëx. Lépp rekk, ngir am fi baat ak alal. Réew la moo xam ne, gëm-gëmu ku nekk a féete kow mbiri àddina yi ñépp bokk. Réew la yit moo xam ne, kootook njuuj-njaaj dañu fee nasaxal Yoon. Réew mu ni mel, ndax warees na koo méngale ak Réewum yemale ? Su nu waxantee dëgg, lan moo fi desati lees mën a méngale ak doxalin wu jaar yoon ?
Ñaxtu yu bare yi askan wiy ñaxtu ci anam yu wute day wone ne, réew mii, joxatuñ fi yoon gëddaam. Xew-xewi jamono jii, ñeel politig bi, doy na ci firnde ! Li yoon tëral day faral di safaanook li xel mën a nangu. Ci man réewum yemale lan nekk bu dee campeef yi war a yemale nguur gi (baatu Fal-àtte beek baatu Yoon bi) defuñu li leen war ? Campeef yoo xam ne, ci waawu nguur gi lañuy doxe te dara waralu ko lu dul ngërëm giñ jàpp ne ameel nañ ko ki leen fa teg ak ngerum xel biñ leen ger.
Réewum yemale mu dëgër dafa laaj yoon wuy am sañ-sañu jubal ak jubbanti. Ci dëgg-dëgg, ci réew yi politig ëpp doole yoon rekk la ñuy fekk ay àttekat yuy jëfe ndigal, ay siboorukat, ay dunguru, dëkke lal i pexe ngir jàppale nguur gi walla ŋoy ci seeni ndomboy-tànk, lu njiit li joxoñ, ñu dagg, jox ko… Xamees na kàddug Jean de la Fontaine guy tënk melokaanu campeefi Senegaal yi :  bët bi la nit ñiy xoole mi ngi aju ci nga nekk ci  kujje gi  walla ci  nguur gi  ; dinañ la solal mbubb mu weex, nga yey walla mbubb mu ñuul, ñu yey la . Te, Réewum yemale dafa safaanoo ak doxalin wuy xàjjatle ñi ñu war a àtte. Ndigal yi ñuy jox njiiti parke yi fa mbaxana waree doon benn, muy ndigal yu yaatu yi walla yu ñeel kenn nit doŋŋ, dañuy mujjee doon ay santaane, ñu ciy toppe ay nit. Ni ñuy jëfandikoo yoon, benn xeetu nit kott def kog gànnaay di ko xeexe weneen xeet wi, day dëggal xalaatin wuy sukkandiku ci xeltug Karl Marx. Rax-ci-dolli, loolu day firndeel ne, Réewum yemale mi ñuy soow, weesuwul làmmiñ yi koy tudd.
Ci beneen fànn, Réewum yemale, jëfinam day dëppook yoon ; muy  nguurug àttekat yi  walla àttekati nguur yiñ nuy naxe, du ci nangoo ànd ak benn. Maandute mooy cëslaayu demokaraasib ngore buy jiital ngor ak njub. Amul àttekatu nguur, amul àqu Nguur. Réewum yemale, dafa war a jébbalu ci yoon ba mu jeex tàkk. Njiiteefu politig, ci yoon, dafa war a màggal màndargay baat. Teg ci ne, dafa bokk ci wareefu njiit, mu feddali njorti mboolem-nawle yi jaadu yi. Bu loolu yépp weesoo, sàmm sa kàddu, dafa bokk ci jikko yi gën a kowe tey biral Yoon.
Kenn sañul ne Afrig fullaalul li yoon tëral ci kayit wànte, ni nu ko Mamoussé Diagne di fàttalee, li nu xam dëgg, nun, mooy gor ca wax ja. Moo tax képp ku ni wax waxeet ñu jéppi la, say mbokk rus. Te gis-gis bu rafet boobu, démb la saxoon Afrig, tey soog a ñëw, ni ko 23eelu Dog bu Sàrtu Mànde bu atum 1236 di firndeele. Dog boobu day wax ni :  Bu leen worante mukk ci seen biir. Sàmmleen seen kàddu . Kon, bu Ndeyu-àtte réewum Senegaal (27eeluDog) nee  Kenn mënul a def lu ëpp ñaari moome yu toftaloo  ba noppi Njiitu réew mi ci boppam xamaloon askan wépp ne ànd na ci, ñu jékkee-jékki muy wax lu leerul mbaa làmboo tekkaaral, fàww xel yi teey. Ndege, noppi gi dafa ànd ak i pexey politig yu ñuy lal ci suuf. Doxalin wu ni mel moo doggali, daanaka, Réewum yemale, delloo Senegaal ginnaaw. Buñ fi nekkee di laam-laame ñetteelu moome, yëngu-yënguy 2012 yi fi gàkkaloon xar-kanamu réew mi ñoo nuy yoot.
Li nu seetlu at yii weesu moo di ne ay kilifaa ngiy ay-ayloo nguur gi, ku toog ci jal bi sa moroom fexe bañ woteel ko mu wuutu la. Waaye du kenn ku ci ittewoo soppi nekkinu askan wi, xàll yoonu yokkute. Fim ne nii, nag, mbir mi ci loxoy njiit li la nekk te, moom de, niruwul kuy xalaat benn yoon ne li Ndeyu-àtte réew mi dogal ci fànn boobu mën na koo tënk. Waaye foofu la juume ndax kàddu gu leer nàññ, kàddu gu amul benn lënt-lënt, nit ki lu sa xel màcc ci politig mbaa ci xam-xamu Yoon, amoo san-sañu dégge ko neneen. Képp ku wëlbati wax ji te nga xam lim wund, dangay géwélu buur rekk, di ko sibooru ak a màggal bëgg-bëggam wànte du jëmale kanam réew mee la tax a jóg.
Idrissa BA, Professeur assimilé en histoire, FLSH/UCAD
Mame Penda BA, Professeure assimilée en sciences politiques, Agrégée des Facultés de droit, UFR SJP/UGB
Tapsirou BA, Maître de conférences assimilé en droit, UFR SJP/UGB
Mor BAKHOUM, Maître de conférences assimilé en droit, UVS
Oumar BARRY, Professeur assimilé en sociologie, FLSH/UCAD
Jean Charles BIAGUI, Maître de conférences assimilé en sciences politiques, FSJP/UCAD
Marie BOUARE, Maître de conférences assimilé en droit, UFR SJP/UGB
Mouhamadou BOYE, Maître de conférences assimilé en droit, UFR SJP/UGB
El Hadji Alioune CAMARA, Maître de conférences assimilé en économie, UFR
Aminata CISSE-NIANG, Professeure assimilée en droit, Agrégée des Facultés de droit, FSJP/UCAD
Jean-Louis CORREA, Professeur assimilé en droit, Agrégé des Facultés de droit, UVS
Patrice CORREA, Maître de conférences assimilé en sciences de l’information et de la communication, UFR CRAC/UGB
Karamoko DEMBA, Maître de conférences assimilé en droit, FSJP/UCAD
14.Mamadou Hady DEME, Maître de conférences assimilé en sciences politiques, FSJP/UCAD
Abdoul Alpha DIA, Maître de conférences titulaire en économie, UVS
Amadou Hamath DIA, Professeur assimilé en sociologie, SES/UASZ
Hamidou DIA, socio-anthropologue, Directeur de recherche, IRD/France
Mouhamadou Mansour DIA, Maître de conférences titulaire en sociologie, UVS
Oumar DIA, Maître de conférences titulaire en philosophie, FLSH/UCAD
Karounga DIAWARA, Professeur titulaire de droit, Université Laval, Québec
Fatimata DIA-BIAYE, Maître de conférences titulaire en droit, FSJP/UCAD
Malick DIAGNE, Maître de conférences titulaire en philosophie, FLSH/UCAD
Sidy Nar DIAGNE, Maître de conférences titulaire en droit, FSJP/UCAD
Babacar DIAKHATE, Professeur assimilé en mathématiques/informatique, FST/UCAD
Abdoulaye DIALLO, Maître de conférences assimilé en droit, SES/UASZ
Halima DIALLO, chercheure en psychologie, IFAN/UCAD
27.Mamadou Diouma DIALLO, Maître de conférences assimilé en sciences de l’information et de la communication, UFR CRAC/UGB
Mamadou Aguibou DIALLO, Maitre de conférences assimilé en sociologie, SES/UASZ
Thomas DIATTA, Maître de conférences assimilé en droit, SES/UASZ
Paul DIEDHIOU, Maître de conférences titulaire en sociologie, SES/UASZ
Abou Adolf DIEME, Maître de conférences assimilé en droit, SES/UASZ
Ablaye DIEYE, Maître de conférences titulaire en droit, FSJP/UCAD
Adrien DIOH, Maître de conférences assimilé en droit, UFR SJP/UGB
Ibrahima Demba DIONE, Maître de conférences assimilé en sociologie, SES/UASZ
Abdou Khadre DIOP, Maître de conférences assimilé en droit, UVS
Babacar DIOP, Maître de conférences titulaire en philosophie, FLSH/UCAD
Dame DIOP, Maître de conférences assimilé en lettres modernes, UFR LASHU/UASZ
Abdoul Aziz DIOUF, Professeur assimilé en droit, Agrégé des Facultés de droit, FSJP/UCAD
Christian Ousmane DIOUF, Maître de conférences assimilé en droit, FSJP/UCAD
Gane DIOUF, Maître de conférences assimilé en droit, FSJP/UCAD
Ibrahima Dally DIOUF, Professeur assimilé en sciences de gestion, Agrégé des Facultés
de sciences économiques et de gestion, FASEG/UCAD
Ismaïla DIOUF, Professeur assimilé en mathématiques et informatique, FST/UCAD
Ousseynou Kolly Diène DIOUF, Maître de conférences titulaire en économie et gestion, UFR SES/UASZ
Pape Alioune FALL, Professeur assimilé en informatique, UFR SAT/UGB
Saliou FAYE, Maître de conférences assimilé en sciences politiques, FSJP/UCAD
Souleymane GAYE, Maître de conférences assimilé en droit, FSJP/UCAD
Souleymane GOMIS, Professeure titulaire en sociologie FLSH/ UCAD
48.Jean Alain GOUDIABY, Maître de conférences titulaire en sociologie, UFR SES/UASZ
Ababacar GUEYE, Maître de conférences assimilé en droit, FSJP/UCAD
Cheikh Thiécoumba GUEYE, Professeur titulaire en mathématiques et informatique, FST/UCAD
Doudou GUEYE, Maître de conférences titulaire, UFR SES/UASZ
Abdoulaye GUISSE, Maître de conférences assimilé en droit, UFR SES/UASZ
Fatoumata HANE, Professeure assimilée en sociologie, UFR SES/UASZ
Abdou KA, Maître de conférences assimilé sociologie, UFR SES/ UASZ
Amadou KA, Maître de conférences assimilé en droit, UFR SJP/UGB
Cheikh KASSE, Maître de conférences titulaire en lettres modernes, FASTEF/UCAD
Ousmane KHOUMA, Maître de conférences titulaire en droit, FSJP/UCAD
Diouma KOBOR, Professeur titulaire en physique, UFR ST/UASZ
Mohamed Moro KOITA, Maître de conférences titulaire en gestion, ESP/UCAD
60.Raphael LAMBAL, Maitre de conférences titulaire en lettres modernes, UFR LASHU/UASZ
Mouhamed Abdallah LY, Chargé de recherche en linguistique, IFAN/UCAD
Mohamed Lamine MANGA, Maître de conférences assimilé en histoire, UFR LASHU/ UASZ
Ibou NDAO, Maitre de conférences assimilé en géographie, UFR SES/ UASZ
Abdoul Aziz NDIAYE, Professeur assimilé en économie, Doyen de l’UFR SEG/UGB
Amsata NDIAYE, Maître de conférences titulaire en physique, UFR SAT/UGB
El Hadji Samba NDIAYE, Professeur assimilé en droit, Agrégé des Facultés de droit, FSJP/UCAD
67.Ndéye Astou NDIAYE, Maître de conférences assimilé en sciences politiques, FSJP/UCAD
Ndéye Coumba Madeleine NDIAYE, Professeure assimilée en droit, Agrégée des Facultés de droit, FSJP/UCAD
Serigne NDIAYE, Docteur en littérature comparée, Emory University/USA, ancien directeur du Council of International Externe Exchange (CIEE), Bureau Afrique
Seydi Ababacar NDIAYE, Maître de conférences titulaire en chimie, ESP/UCAD
Sidy Alpha NDIAYE, Professeur assimilé en droit, Agrégé des Facultés de droit, FSJP/UCAD
Thierno Amadou NDIOGOU, Maître de conférences titulaire en droit, FSJP/UCAD
Lucienne Kodou NDIONE, Maître de conférences titulaire en droit, FSJP/UCAD
74.Moussa NDIOR, Maître de conférences assimilé en sciences politiques, UFR SES/UASZ
Amary NDOUR, Maître de conférences assimilé en droit, FSJP/UCAD
Abdoulaye NGOM, Maître de conférences assimilé en sociologie, UFR SES/UASZ
Paul NGOM, Professeur assimilé en droit, Agrégé des Facultés de droit, FSJP/UCAD
Abdoul Aziz NIANG, Directeur de recherche, entomologiste, IFAN/UCAD
79.Babacar NIANG, Professeur assimilé en droit, Agrégé des Facultés de droit, FSJP/UCAD
Mouhamed Bachir NIANG, Professeur assimilé en droit, Agrégé des Facultés de droit, FSJP/UCAD
Yaya NIANG, Maître de conférences assimilé en droit, UFR SJP/UGB
Baye Massaer PAYE, Maitre de conférences assimilé en anglais, UFR LASHU/ UASZ
Cheikh Sadibou SAKHO, Maitre de conférences titulaire en sociologie, UFR LSH/UGB
Moussa SAMB, Professeur assimilé en droit, Agrégé des Facultés de droit, FSJP/UCAD
Yamar SAMB, Professeur assimilé en droit, Agrégé des Facultés de droit, UFR SJP/UGB
Aly SAMBOU, Maître de conférences assimilé en lettres étrangères appliquées, UFR LSH/UGB
87 Mame Anna SENE-FALL, Maître de conférences titulaire en philosophie, FASTEF/UCAD
Marie-Pierre SARR-TRAORE, Maître de conférences titulaire en droit, FSJP/UCAD
Mamadou SEYE, Maître de conférences assimilé en droit, UFR ECOMIJ/UADB
Yankhoba SEYDI, Professeur assimilé en anglais, FSLH/UCAD
Youssouf SEYDI, Maître de conférences assimilé en droit, FSJP/UCAD
Adama SOUMARE, Maître de conférences titulaire en langues et civilisations romanes, FSLH/UCAD
Fatoumata Bernadette SONKO, Maître de conférences assimilé, CESTI/UCAD
Ndiémé SOW, Maître de conférences assimilé, UFR LASHU/ UASZ
Oumar SY, Professeur titulaire en géographie, UFR ST/UASZ
Ibrahima SYLLA, Maître de conférences titulaire en sciences politiques, UFR SJP/UGB
Mouhamadou Moustapha TALL, Maître de conférences assimilé en droit, FSJP/UCAD
Cheikh THIAM, Professeur d’études africaines, Doyen de la School for international training, USA
Mballo THIAM, Maître de conférences titulaire en droit, UFR ECOMIJ/UADB
Benoît TINE, Professeur assimilé en sociologie, UFR SES/UASZ
Sadou WANE, Maître de conférences assimilé en droit, UFR ECOMIJ/UADB
Moussa ZAKI, Professeur assimilé en droit, Agrégé des Facultés de droit, UFR/SPJ/UGB
Alxemes jii nu génn la CESTI doon jox seen lijaasa 4i taskati xibaar yu jigéen ak 21 yu góor. Xew-xew baa nga ame UCAD 2 ci njiiteefu Abdulaay Jóob, jawriñu Mbatiit bi. Lël bii nag, mooy 48eel bi te ñuŋ ko tudde ndem-si-Yàlla ji Saaliwu Tarawore, nekkoon taskatu xibaar, jànge Cesti diggante 1975 ak 1978, liggéey APS ba noppi toogaloon fi EFE, benn yéenekaay bu newoon ca Espaañ.
Ñi ëpp ci taskati xibaar yu bees yi – mat nañu 10 – tele lañu taamu te Màggat Gay a leen raw ñoom ñépp ; Mamadu Umar Ba lañ gën a ràññee ci 7 yi def rajo ; bu dee 8 yi jàng bind ci surnaal, Muhamed Jenn a jiitu ñeneen ñi topp ci ginnaawam. Mu mel ni kon sama mbokki jigéen yi gaa ñi raw nañ leen fépp ren…
Porfesoor Mamadu Njaay, njiitu daara ja, yëkkati na fay kàddu yu am solo, jëmale leen ci waay-génn Cesti yi.
Lii la leen wax :
Yéen a ngi jot seeniy lijaasa ci jamono ju metti, jamono joo xam ni mbas mi daa jaxase àddina si juróom-ñaar. Ni ko ñépp xame, jur nay jafe-jafe yu bare ci liggéeyu taskati xibaar yi, rawatina ci wàllu koom ; xibaar yiy jaare ci mbaali-jokkoo yi sax, muccuñu ci. Waaye bu mu leen tax a yàccaaral, ndax tàggat nañ leen ci lu mucc ayib. Su ngeen góor-góorloo dingeen ci génn. Te am naa yaakaar ni dingeen bàyyi xel xar-baax yi Saaliwu Tarawore làmboo woon te ñu doon : fonk liggéey, xereñ, jub, gëm sa bopp.
Ndaje ma géeyul ndax liñ fa toog yépp, woykat ak xalamkat yaa ngi doon bégal xol yi.
Pr Umar Jaw a ubbi waxtaan yi ndax moom la Cesti tànnoon ngir mu jottali mbooloo mi li mu tudde yóbbalu mag. Ñaax na leen ci dëggu ak mën làkk wi ñuy joxee xibaar. Mu ni : moytuleen ku leen jam. Fileek nit kaa ngi dund, njàngam du jeex, jàngleen ngir seeniy ñoñ naw leen. Sunu liggéey bii nag, dunu waat ni ko fajkat yi baaxoo def, waaye terewul mu laaj lu bari. Tënkuleen ci jikkoy Saaliwu. Bi mu noppee, Séex, doomu Saaliwu Tarawore bi yoroon baatu njaboot gi te àndoon sax ak yaayam moo ko wuutu ci mikóro bi. Lii la fa wax : Ñi faatu dëgg, mooy ñi ñu fàtte. Tey, Cesti, daara ju mag ji ñuy tàggatee taskati xibaar yi, dekkalaat na Saaliwu Tarawore bi mu ko tuddee bésam bii, feelu waa Espaañ ndax ñoom it sargaloon nan sunu baay, ba njaboot gi demoon teewe ko. Saaliwu Tarawore, ñu baax a ko meññ, moo tax mbaaxam ak njubam mënul woon bett kenn…. Mësul a naagu, mësul a nangoo laal xaalisu nger. Li ma wóor mooy ne 48eelu lël bii, duñ ko rusloo mukk, dinañ ko def royukaay, def seen liggéey ak ngor, fexe ba kenn du leen yab.
Bi mu daanalee, lañu seetaan ñaari films : bu njëkk bi ci Saaliwu Tarawore, bi ci des ci lël bi doon génn Cesti. Biñ jagleel turandoo bi, daw na yaram lool : magu Saaliwu, soxnaam, jarbaatam ak i xaritam seedeel nañ ko bëgg njaboot ak fonk liggéey. Ginnaaw loolu, xaritu benn bakanam, doomu-ndeyaam, Ibraayima Baaxum moo def nataalam, fàttali nit ki mu nekkoon.
Jawriñu njàng mu kowe mi, moom, Doktoor Aamadu Galo Jóob la yabaloon. Bi mu ndokkeelee ñépp ba noppi, Dr Jóob daa wax ci turu boppam ne bu sañoon taskati xibaar yi gën a def i jéego ci wàllu paj ak xarala ngir yokk xam-xamu askan wi ci fànn yooyu, mu amal Senegaal gépp njariñ. Nee na itam bu Yàlla sàkkee àddina si ba noppi jël nit jagleel ko làmmiñ, xel, kàddu ak kàttanu sos, war nanu cee jàngat ni loolu lépp liggéeyu taskatu xibaar baa ngi ci biir. Kon war naa jàppale askanam, baaxe koy xibaar yu wér te wóor ngir mu mën a moytu yenn jafe-jafe yi .
Ci gis-gisu Ahmadu Aali Mbay miy Njiitu Iniwérsite Séex Anta Jóob, joxeb lijaasa day biral njàng mu sotti tey may nit ki xam-xam ak mën-mën. Gërëm na yit Pr Mamadu Njaay, ni ko : Ndokkale Njaay ci yu bees yi nga sos ngir jëmale daara Cesti jii kanam. Lu aw askan di gën a xam di gën a yeewu. Yéen ñii, tey, ci seen ndodd lañ teg yen woowu… .
Abdulaay Jóob, jawriñu Mbatiit bi tëj waxtaan wi, da cee yokk ne : tas xibaar, li mu gën a laaj mooy màndook yemale ; loolu la nguur gi xam ba taxaw ci tànki set-setal ko, bëgg it ñépp jàppale ko ci .
Moom daal, amul kenn ku fa janook mbooloo mi wax te fàttaliwoo jikko yu rafet yi turandoo bés bi amoon ba noppi ñaax 48eelu lël bi mu aw ci yoon wi mu xàll démb tey soog a ñëw.
Bi lii lépp jàllee, la Pr Mumini Kamara door joxeb lijaasa yi…
Boroom-teraanga yi sañse ba jekk : jigéen ñi sol i baseŋ yu gel teg ci sor, gàlloo kol gu baxa. Góor ñi tam, naka noonu waaye ñoom ay kóstim yu baxa-bu-dër lañ sol, takk karawaat bu xonq ci kow simis bu baxa. Ñoom ñépp sagu, bég ci li fa seeniy mbokk, seeni xarit, seeni naatangoo teew, bég itam ci ni kilifay làrme beek yenn àmbasadëer màggale bés bi.
Biñ sargalee ndongo yi ba noppi, dañ cee toftal Soxna Aana Laliir Sow miy sekerteeru njiitu njàngale mi ci Cesti, soxna su mën liggéeyam, ànd ceek farlook dal. Biñ ko woowee, ñépp a jóg taxaw di ko tàccu. Muy lu sedd xol te daw yaram.
Bi joxe bi weesoo, dañoo jóge Ucad 2, wutali Cesti ngir bernde yi : xeeti ñam ak naan yu bari te neex. Ci kow loolu, njiitu ndongoy 48eelu lël sant bu baax Pr Mamadu Njaay, njiitu Cesti, ndax nee na guléet ci joxeb lijaasa benn boroom-teraanga génnewul dërëm jëme ko ci tegu bernde walla colu bés bi ; lépp njiiteefu Cesti moo ko sasoo ba mu jeex tàkk. Noo ngi sant Njaay it ci oyofam ak yaatug dënnam.
Cig pàttali rekk, Cesti mi ngi juddu ci atum 1965 ci ndimbalu Unesco ngir tàggat taskati xibaari Afrig yi, mooy it daara ji gën a kowe ci wàll wi ci Afrig-bëj-Gànnaar.
Saaliwu Tarawore moom, ci weeru Me 1952 la juddu ca Fatig, wuyuji boroomam ci oktoobar 2018.
