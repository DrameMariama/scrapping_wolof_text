TAALIFU MAMADU JARA JUUF
Nee nga  layy, ni dott
Ñów di nas, di nocci
Nërmeel  nga  boroom  doole
Detteel  nga  boroom  alal
Botti nga  boroom  xam-xam
Yow Koronaa, yaay  fas di fecci !
Kenn ràññeetul  kenn
Kenn xàmmeetul  kenn
Fatt  nga  gët  yi
Muur  xar-kanam  yi
Tëj  wunti  kër  yi
Yow Koronaa, yaay  teg di teggi !
Yaa ñu  yeew ci kër  yi
Ñuy  xool  njaboot  gi
Yaa not sunuy  làmmiñ
Yaa tënk  sunuy  jéego
Kenn dematul  fenn
Yow Koronaa, yaay  tapp di teppi !
Ub  nga  jàkka  yi, yow Koronaa
Tëj  nga  jàngu  yi, cey  Koronaa
Dakkal  nga po mi
Feelu  kilifa  yi
Wallu  ustaas  yi
Cey  Koronaa, yaay  buur di bummi !
Yéem  nga  Beydaani
Tiiñ  nga  Soodaani
Mbas  nga  kàccoor  yi
Gal-gal ndaanaan  yi
Caxabal saay-saay  yi
Cey  Koronaa, yaay  fal di folli !
Tee ñoo durus say dars
Ndax  sunuy  jikko  aaru
Sunuy Kàddu woddu
Sunu   mag ñi  fegu
Sunu  ndaw  yi  sàmmu
Cey  Koronaa, yaay  tabb di tebbi !
Moo  Koronaa,
Yow miy  lal di làlli
Tee ñoo  càqi say cax
Sunu nguur  yi  maandu
Sunum pénc doxe fi jag !
MAMADU JARA JUUF
Mbaaw, weeru Mee 2020
