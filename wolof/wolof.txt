COKKAASU ODIA
MAGU WAXOON NAA KO
FÀTTALIKU DÉMB
WAXLEEN SEEN XALAAT
Téll !… Xërr !… Téll !… Xërr ! Téll !… Xërr !… Takk-der yi fii, ndaw ñi fee, fetel yiy sox, xeer yiy naaw ; póno yiy tàkk, saxaar si ubale jàww ji. Coow laa ngi ne kurr. Wata dawatul, nit doxatul. Nde, yoon amatul. Jàmmaarlo bi metti na. Ndakaaroo ngi tàkk, Sigicoor di bax, Biññoona a ngi riir. Foo dem, sàndarm yeek pólisee yaa ngiy sox i fetel ak di sànniy gërënaad lakirimosen ci benn boor bi ; ci beneen boor bi, askan wi, rawatina ndaw ñi xamb i taal yu bërëx, jóor seen i xeer, naan leen xërr takk-der yi. Déedéet ! Du film de, géntooleen itam. Senegaal fii la xewe. Ci àjjuma jii, 17eelu fan ci suweŋ 2022.
Lu sooke mbir mi ?
Àllarba jële weesu, 8eelu fan ci suweŋ, Yewwi Askan Wi dafa amaloon am ndajem-ñaxtu ca Péncum Réew ma, « Place de la Nation ». Mbooloo mu takkoo takku wuyusi woon ko, fees fa dell. Mbar gi ne fa gàññ, foo sànni woon bàttu mu tag. Ñu xéy, ci alxames ji, yéenekaay yépp fésal ko, biral ndam li ci Yewwi Askan Wi góobe. Kilifa ya yakk lu mel ni xeme Njiitu réew mi, Maki Sàll, ak jëwriñu biir-réew mi, Antuwaan Feliks Jom, tuumaal leen, tiiñal leen. Usmaan Sonko ne woon, bés boobu, « Bu Yewwi bokkul, wote du am Senegaal. »
Nde, lees jàpp mooy ne Njiitu réew meek i surgaam yi ne ci Nguur gi dañu bëgg a salfaañee mbir yi, kootoog yoon, ngir tere Yewwi bokk ci wotey dépite yees dégmal ci sulet. Te, ci seen i kàddu, Bennoo Bokk Yaakaar warul sax bokk. Ci njeexital li, ñu joxante dig-daje àjjuma, 17eelu fan ci suwe ngir delloo buum ca boy-boy ga. Waaye, ginnaaw gi biñ ko yégalee Perefe, daf leen ko gàntal. Ñoom, nag, ñu ne Perefe dafa jalgati yoon, te sax ñoom dañ ko yégal rekk, tàgguwuñu ko. Bu ko defee, waa Yewwi ne dee, dañuy amal seenum ndaje, ci nii, mbaa ci naa. Ci la tëkkoonte bi tàmbali, ku nekk, Nguur geek kujje gi, di dankaafu sa moroom. Noonu, ba ni àjjuma di ñëwee…
Ca njël, boori 5i waxtu, nee ñu, la takk-der yi dem ca kër Usmaan Sonko, fatt yoon yi jëme këram yépp. Koñ ba, kenn duggul, kenn génnul. Bi leen Usmaan Sonko seetsee ci yoor-yoor gi, laaj leen lu xew, kilifag takk-der ya tontuwul, daf ko ne rekk ndigal la jot. Njiitalu PASTEF li daf ko mujje ñaan ngir mu bàyyi soxnaam si yóbbu doom ji mu jàngi. Kilifa gi bàyyi wata bi yeboon soxna sa ak gone ga mu jàll, daldi sant ndawam yi ñu delloowaat dogu weñ yi ñu fattee yoon yi. Noonu lañu def ca kër Bàrtélémi Jaas ak ca Péncum obelisk ba, « Place de l’obélisque ». Ci kow loolu, ndaw ñi tàmbali woon génn, seen xel teey. Ñu daldi njort ne Maki dafa am lu muy waajal seen njiit lii di Usmaan Sonko. Nde, jamono jooju, noon nañ sàndaarm yaa ngi doon jéem a dàjji buntu màkkaanug PASTEF ga ca VDN ba. Waa PASTEF doon ragal ne, dañ fa bëggoon dugal ay ngànnaay ngir tuumal leen ak seen njiit li, Usmaan Sonko, wax ne ay way-fétteerlu lañu, maanaam ay rëbel yoy, seen nisër mooy taal réew mi. Ba-tey, ci seen i kàddu, jubluwaayu Maki Sàll mooy fexe ba teg tuuma ci ndoddu Sonko ngir tëjlu ko, tere koo bokk ci bépp xeetu wote ginnaaw bim ko defee Kariim Wàdd ak Xalifa Sàll.
Noonee, ba ni julli jumaa di jotee. Sonko solu ba jekk, ànd ak i ñoñam, bëgg a jaamuji Yàlla, takk-der yi taxaw ci kanamam, tere ko ko. Ci saa si, xol yi tàmbalee jóg, ndaw yiy génn ci mbedd yi ndànk ndànk. Kolobaan, Ñaari-Tali, Parsel, Yëmbël, Site Kër-Góor gi, Sigicoor, Biññoona… jàmmaarloo bi tàmbali. Jarta laaj… Bakkan rot na ci, ñetti bakkan. Waaw, pólitig bi reyati na ñetti doomi réew mi.
Buur du jur buur, baadoolooy jur buur waaye…
Mbooloo mu takku mom, ndaw ñaa ci ëpp, gën cee fés ñoo génn ci mbedd yi. Naam, wooteb Yewwi Askan Wi lañu wuyusi woon. Waaye, ci seen i wax, seen ug ëllëg a leen tax a fippu. Ñu ne, dañu bàyyi seen lépp ngir xeexal seen moomeel. Jenn jëmm taxu leen a jóg, ci seen i wax ; ñoom, li ñuy xeex, jéggi na mbirum wote walla ay list. Nde, dofuñu, jinne jàppu leen. Ñu def i ndiiraan, fëx, wutali mbedd mi ngir ñaxtu, kaas seen i àq ak seen i ngoreef. Lees di tuumaal Maki Sàll mooy ne dafa bëgg a seppi ponkali kujje gi ci joŋantey wotey dépite yees dégmal ci weeru sulet, ci 31eelu fan wi. Way-ñaxtu yi ak waa kujje gi dañoo jàpp tamit ne, Njiitu réew mi, Maki Sàll, day wut ub poroxndoll ngir ga réew mi ñetteelug moome gog, yoon daganalu ko, ñeel ko. Nes-tuut, cóoki bi door. Takk-der yi, pólise yeek sàndaarm, ak ndaw ñiy xaañante.
Ndakaaru, Ñaari-Tali, fa xeex bi gën a taree, benn lakirimosen dal cib matlaa bu tege woon ci mbedd mi, mu ne jëppeet, tàkk ba jeex… Ndekete yoo, am na ku ca tëddoon ku, nee ñu, xel mi neexul. Ndeysaan, mu lakk ba xëm… Benn bakkan rotagum na.
Noppeeguñoo jooy, ñu tàggewaat beneen ndaw, ca Sigicoor… Ab balu fetel dëggantaan la kenn ci takk-der yi dóor Idiriisa Gujaabi ci baat, ñu rawale ko loppitaan ba, mu faf ñàkk bakkanam. Ñaari bakkan rotagum nañu… Gis nga ?…
Moone de, foofa ca Sigicoor, nit ñaa ngi doon dox-ñaxtu ci jàmm, ànd ak Gii Mariis Saañaa. Lu xew ci diggante bi ba njaaxum bu ni mel am fa ?
Nu ni déet-a-waay, ca Biññoona, kenn ci takk-der yi dàkk boppu Alex Abdulaay Jaata, natt ko ba am ko, ne ko téll bal, mu faatu… Maaradéetaali ! Ñetteelu bakkan biy rot ci bés bi. Céy lii… Ba kañ ?
Moone de, ñoom ñi ñuy rey, ñoo fal ñii leen di reylu tey. Faj seen i aajo moo taxoon ñu jiital ñi ci Nguur gi ci seen wàllu àddina. Moo taxoon itam ñu jiital niti diine yi ci seen wàllu diine, jox leen gëdd, déggal leen. Waaye, déggeesu ci kenn mu yéy, yàbbi ci mbir mi. Ndeysaan… Bu dul woon baadoolo yi tumurànke tey, kenn ci ñii du fi naane ñeex. Ndax, buur du jur buur, baadoolooy jur buur, waaye…
… cerey buur, rongooñi baadooloo koy siim.
Nga samp say laaj, naan kan lañu rey ? Lu tax ? Ma ne, yaa ko xamaatoo ! Li nga war a laaj mooy kan lañu reyati, lu taxati. Waaye, tontu la woon démb, mooy lu tey li. Ki daan rey démb, ba tey mooy reyaate. Ka ka daan digal, ba tey mooy ko koy digal. Ñi daan seetaan, ñu ngi wéy di seetaan. Ki yàgg a dee, moo deewati. Ki bakkanam jarul dara ci miim réew, ki amul tur, amul wéeruwaay, ki santul Mbàkke, Si, Ñas, Laay walla Aydara…
Kan lañ fi sañ a rey keneen ku dul ku amul i mbokk, ki ñàkk cëslaay ? Wax ma kan lañ fiy rey, ci neen, ku dul néew-ji-doole ji nga xam ne, Nguur gi tanqamlu na ko, yoon suufeel ko, sëriñ si ñeeblu ko ? Ma ne, baadoolo bee deewati, baadoola yaay dëjati, baadoola yaay jooyati. Nga neeti « Lu tax ? » Lu tax… Li taxoon a taxati. La woon, fa woon ; na woon, fa woon.
Ngor ak ngoreef (liberté), lii de moo leen tax a dee. Du leneen. Xéy, am foo xéy. Xéy, am loo lekk, am loo naan, yow ak sag njaboot.  Xéy, boo feebaree am loo fajoo, am foo fajoo ci jàmm, yow ak sag njaboot. Xéy, say doom mën a jàngi, am fu ñuy yarooji. Xéyaale ak xel mu dal, di yëg kiiraay guy jóge ciw yoon wu màndu wow, mooy sàmm sag kaaraange ñeel li la wër ak ñi la wër, yow ak sag njaboot. Xéy, mën a doxi say soxla, di dem ak a dikk ci jàmm.
Dund gu doy te jàppandi, fajuwaay yu matale ak fajkat yu doy te xareñ, njàng ak yar yu baax ñeel njaboot gi, yoon wu jub te màndu, yoon (jaaruwaay) yu baax ak njëgi tukki yu jàppandi : lii rekk la baadoola yiy sàkku. Lii rekk a tax ñu leen di rey. Lilee tax ñu fal njiit yi leen tax a xiif, tax leen a mar, taxleen a ralfe. Lilee taxoon ñu dénk seenug kóolute njiit yii di leen toroxal tey, di sàcc seen i alal, seen i suuf te di leen génne ci seen i kër. Baadoolo yooyii amoon yaakaar ci ñii ñu jiital ci seen wàllu àddina ak ci seen diine ngir ñu sàmmal leen leen ; ñu nax leen, wor leen, njublaŋ leen. Yemuñu fa, ñu leen di bunduxataal ak a rey ci anam yu wuute te ñaaw. Moone, lépp luñ mën di doon, luñ mënti fàggu ci alal ak daraja ju ñu mën di am, ci ñaq ak dooley baadoolo yi lañ ko jële.
Ak lu coow liy bare bare, boo seetee ba ci biir, juróomi sabab yilee tax nit di fippu, ak fépp foo mën di dem ci àddina si. Ndege, fu xiif ak mar daje, wéradig yaram ak xel dolleeku ca, kaaraange ak kiiraay toxu fa, xamadi ak xayadi làng fa, tooñaangeek par-parloo ne fa faax… foofee, fitna du fa jóg. Saa bu amee as-tuut ciy nit, ñii toog ci donkaasi geek seen i làmmiñ yu neex, ñee ferenkulaay ci sijaada yeek seen i kurus yu gudd, ku ci nekk jàpp ni yaa gën ñépp, moom lépp, fitna du fi mës a jóg. Waaye tamit, fileek askan wi nàndul pexey dóorkatu màrto yooyu, fexee mucc ci ñoom, ndóol gi ak jafe-jafe yi muy xeex du fi mës a jóge. Waaye de, fitna du yem ci boppu boroom. Moo tax buur, lekk ak naan, folliku day bette.
Paap Aali Jàllo
Réewum Senegaal a ngi waaj a jëfandikoo soroj bi ak gaas bi fileek diir bu gàtt. ñu ci séentu xaalis bu bare. Te, ku ne xaalis, na bànk. Ci gis-gisu ma-xareñ yu bari, Senegaal narul a jariñoo xaalis bi ni mu ware. Nde, ba jonni-Yàlla-tey jii, Senegaal amagul bànk bu mu moomal boppam. Bu ko defee, xaalisam, ciy loxo doxandéem lay nekki. Maanaam, koom-koomu Senegaal dafa nekk di dox te ajuwul ci benn bànk bu mu moomal boppam. Lees xam, te mu yenu maanaa, mooy ne, réew yu mag yépp ci seen i bànk bopp lañuy liggéeye. Daanaka Senegaal bu jëfandikoo sorojam ak gaasam tono yi ciy génn bànk jàmbur yee ciy jariñu.
Mamadu Jara
Fitna lañ doore bésub àjjuma jii. Fitna ju sosoo ci diggante Sonko ak Maki. Ndax lan ? Ndax, dañoo tere Sonko ak i àndandoom seen ndajem ñaxtu mi ñu bëggoon a amal bés boobule ca Péncum Obelisk. Li ñu jàpp, mooy ne Maki dafa noot yoon, ba pare bëgg a lottal Usmaan Sonko. Réy gi mu réy moo tax mu jàpp ne warul am kuñ koy méngale (dendale) ci làng gi. Ba tax mu dëkke di ko lakkal ngir ne mooy wujjam bi gën a am doole ci làngug pólitig gi ci jamono jii. Li sabab lu ni mel, nee ñu, bëqët la, ab ragal la moo tax. Fi mu tollu nii dafa bëgg a def ñetteelu moome te feek daanelul Sonko xelam du dal. Loolu la defoon ak Xalifa Sàll ay at ci ginnaaw. Jàpp ko ne ko ràpp ci kaso bi.
Ca dëgg-dëgg ñenn ñi fare ci wàllu yoon ba ci waa « Conseil Constitutionnel », jàpp nañu ne ci ay waawu Maki Sàll lañuy dox. Maanam, lu mu namm ñu def rekk lañuy def. Waaye, moom dafa fàtte ne ñaxtu bi mu daan ñaxtu démb loolu la Sonko ak i àndandoom di ñaxtu tey. Fàtte moom da fee xajul sax. Te, ku fàtte lu la fal, sag folleeku da lay bett. Léegi kon, lan moo tax mu bëgg a jalgati yoon ndeem digganteem ak Abdulaay Wàdd demewul woon nii ?
Nde, Sonko jàpp na ni Njiitu réew mi amul benn manoore rawatina gaa ñi ko wër. Bi ñu déggee ni YAW dina amal seen ndajem-ñaxtu la alkaati yi dem wër këru Usmaan Sónko ak gu Bartelemi Jaas ca teel. Xanaa loolu mooy jaay doole dëgg ci dëkk boo xam ni nee nañ am na yoon. Te lees fi gis mooy ëpp la doole bës sa bët. Xalaas ! Sonko déy, safaan bi la gëm. Ndax jaaduwul ñu leen di tere def seen ndajem ñaxtu ginnaaw àtte bi ñu def ci seen « liste électorale ».
Ci ay xayma, Maki dafa am jàngoroy nguur. Waaye, du loolu doŋŋ a ko tax a doxalee nii xanaa. Nguuram nguur guy sàcc la di nëbb sàcc, gu dëkk ci nger ak ay njublaŋ yu dul jeex. Xam nañ ni bu Sonko faloo du baax ci ñoom moo tax ñu koy bëgg a faagaagal, lu ne ñu tuumaal ko ko ngir bëgg koo jaxase ak askan wi.
Nde, am na ñu taxaw sax ne Sonko dañ ko war a faat. Bu doon ci réewum yoon la, xeetu kàddu yile, kenn waru leen a yékkati te yoon tegalu la ci ay daan. Yile firnde ñoo sabab taxawaayu Njiitu réew mi tey. Bunduxataal Sonko, di ko xoqtal, di ko fatt, loolu mooy ngànnaay bi mu dese. Waaye Sonko mii ës pareegul ngir bàyyi xeex bi mu sumb ngir jële fi Maki ak i ñoñam.
xibaarRéewum Senegaal rafle na jàmm ci jamono jii, muy ci kàddu yi gaa ñi di yékkati ak ci seen i jёf. Lenn waralu ko nag lu dul wote yees dёgmal. Saa su gaa ñi jàppee àpp ngir amal i joŋante, fitna yewwu. Te, ay moom mёnul rombu baay dee na. Ndax, am ndajem ñaxtu kepp jaaduwul ay nit di ca gaañu waxatumalaak am ñu cay ñàkke seen i bakkan. Mu mel ni ñiy jàmmaarloo du ñoom ñépp a bokk réew mi. Ba, ku nekk ci ñoom àttan a rey moroomam, muy takk-der bi, di maxejj bi. Loolu moom, ndax am na njariñ bu dee ñoom ñépp defar réew mi kepp a leen ñor ? Waaye, laaj bi mat a samp fii kay mooy fu coow li waral ay bakkan di rot doore ? Ak ban taxawaay la ci yoon am ?
Yewwi Askan Wi amaloon nam ndajem ñaxtu ca bérébu Obelisk juróom-ñetti fan ci weeru Suwe gii weesu. Léegi, bi ndaje moomu jàllee, ñi jiite lёkkatoo gi daldi génn, sant seen i militaŋ. Bi ñu paree daldi leen joxaat dig-daje àjjuma fukki fan ak juróom-ñaar ci weeru Suwe. Ñu jébbal seen kёyit googu ngir yёgal kilifa yi seen ñaareelu ndajem ñaxtu moomule. Loolu, mi ngi méngoo woon ak fukki fan ci weeru Suwe. Waaye, ca bés ba la njiital dёkk bii di Ndakaaru (gouverneur) génnee ab dogal. Dogal bi mi ngi tёnku ci dog 61 di tere bépp xeetu ndajem ñaxtu, li ko dale fukki fan ci weeru Suwe ba juróom-ñeenti fan ci weeru Sulet. Waa YAW mel ni loolu lañuy bañ a dégg. Ñoom tamit, ñu génn ne duñ bàyyi seenum ndaje, dañ koy amal donte ne sax dañ leen ko tere. Ndax, ñoom dañoo jàpp ne dogal boobu pólitig moo ko lal. Perefe bi tamit tёnku ci dog boobu daldi gàntal seen ndaje mi. Manaam, ndaje moomu du mёn a am. Loolu taxul ba tey ñoom waa YAW ñu teggi seen tànk fiñ ko tegoon. Foofu la coow li doore. Mu mel ni dañ doon tiiñalante, ku nekk ne du bàyyi fim jàpp. Ba ci àjjuma jii nga xam ne ci lañ waroon a amal ndajem ñaxtu mi ca bérébu Obelisk. Ci suba gi la takk-der yi wàcc ci béréb yu bari ci Ndakaaru. Ñu fatt yoon yi jëme ci këri lenn ci ponkali kujje gi, muy Usmaan Sonko ak Bartelemi Jaas, ne leen duñ génn seen kёr te kenn du leen seetsi. Maanaam, ñoom duñ génn dem fenn ak fum mёn di doon. Waaye, ndax loolu la ndeyu àtte gi (constitution) wax ?
Mu mel ni yoon moom dafa naax-saay ci réew mi. Day def liñ naan ku bokkul ci gétt gi doo naan ci meew mi. Waaye nag, bёgg ngawar bu la taxee mafñandub siññeel, loo liggéeyati ag teg lay jar. Ba tax na, ñi jiite yoon ak ñi fare ci kujje geek Nguur gi war a bokk jёfe li ndeyu àtte gi wax. Ñu bañ a jёl yoon lal pólitig ca gannaaw ngir def lu leen neex. Nguur jarul faat ay bakkan, muy ci ki bёgg a falu ak ki bёgg a faluwaat. Ndax, li xew ci àjjuma jii weesu dafa jéggi dayo. Te, lenn waralu ko lu dul yoon wi ñu jalgati. Moo waral ay jàmmaarloo am ci yenn béréb ci biir réew mi ba ñetti bakkan rot ci. Kenn ki Kolobaan lañ ko faate, kenn ki Sigicoor, keneen ki Biññoona. Ñu jàpp ci ñu bari, am tamit ñu ci am ay gaañu-gaañu. Fitna jii mbaa fim jёme réew mi ndox am na fa ? Bu dee ñi war a aar askan wi ñoo leen di fitnaal, di leen dóor ay bal ba am ñu ciy faatu, ñeneen ñi seenug dundu jaar fa yàqu. Ñoom buñ jёfee noonu, kon, kan mooy aar askan wi ? Te, li ci gёn a doy waar mooy ñoom kuñ ci rey du mujj fenn. Ndax ñi ñu reyoon Màrs 2021 ba tey mujjul fenn. Mu mel ni yoon moom ku ab takk-der rey da ciy bank ay loxoom, du ci jéem a àddu sax. Te, ñoom ñaar ñépp moone ay maxejj lañ, ñoo war a yem ci kanamu yoon. Waaye, bu dee ku takk-der rey yaay peert, léegi kon, kan la fi yoon nekkal ?
Xeetu taafar yi nuy faral di gis te di ko dégg ci réew mi jamono jii jéggi na dayo. Taafar moom du ci jёf kese, yenn xeeti kàddu yi moo raw jёf. Ndax mёn na taalum réew. Sunu réew mi nag, fan yii ak ya leen jiitu, bari na lun fiy nemmeeku ay xeeti taafar. Te, fu taafar am, kaaraange du fa am. Loolu nag, dina jur ay gàllankoor yu bari ci dundinu askan wi. Ndax, foo seetlu tuuti rekk foog ni foofu la taafar si ëppe. Muy ci làmb ji, di ci futbal bi, rawatina nag ci làngug pólitig gi nga xam ne moo gёn a yёngu ci jamono jii. Ndeem nii la deme ci béréb yu bari, mbaa jàmm dina yomb ci réew mi ? Waaye nag, laaj yi mat a samp kay mooy lan moo waral yenn xeeti taafar yi ? Lan moo ci war a doon ay saafara ngir dundinu askan wi gёn a mucc ayib ? Seen yéenekaay bii di defuwaxu dina ci indiy misaal laata nuy wax ci pexe yi war a mёn a dakkal yenn xeeti taafar yi.
Sunu réew mii di Senegaal dafa tàmbalee rafle lu bari ci ay jikko yu rafet ak i mbaax yañ ko xame woon. Lu ci mel ni yar, kersa, ngor, añs. Li koy firndeel mooy xeeti taafar yi nuy gis ci béréb yu bari. Lu ci deme ni ay saaga, ay xaste, tuumalante gi ak yeneen yu ni deme. Nu mёn a jёl misaal ci làngug politig gi nga xam ne xeeti taafar yu bari foofu lees leen gёn a nemmeekoo. Te, taafar sax nag yamul ci jёf rekk, yenn xeetu wax yi sax, bokk nañ ci li koy sabab. Ndax, ci fan yii weesu dañ fee gis jenn waay juy wuyoo ci turu Ahmed Susaan Kamara, mu yékkatiy kàddu yu ñagas teg ko ci njiital PASTEF lii di Usmaan Sonko. Mu dem ba àgg ci ni sax dañ ko war a ray ngir réew mi am jàmm, ci koo xam ne mbooloo mu baree topp ci gannaawam. Loolu bokk na ci li sos coow yu bari ci réew mi. Te ba tey, dara fekkagu ko ci ndeem, kàddu yim yékkati mёn na taal am réew bu ko ciy ñoñam toppoon.
Xeeti doxalini yoon yooyoo tax ba ku nekk jóg di wax lu ko neex ci ku ko neex. Ba sax, leeg-leeg, askan wi di jéem a fajal boppam. Loolu bokk na ci li tax kii di Abdu Baara Dolli yékkati ay kàddu yu tegginewul teg ko ci ndoddu Njiitu réew mi bañ teg ko loxo. Bu dul dara sax, mu jox ko cёr donte ne ñoo bokk làngug politig gi. Ndax kat, kenn umpalewul ni njiitu réew moom campéef la (institution), du lu neex waay teg ci deram. Ni yoon doxale foofu la war a def ci yeneen xeeti kàddu yu ñagas yoy, gaa ñaa ngi leen di biral, di leen boyal. Taafar si, donte ne jikko yu yàqu yi bokk na ci li ko yokku, mbaalu jokkoo yi kenn demul ñu des. Nde, xeetu taafar yu bari fa lañ leen di jàllalee ba ñépp jot ci, bu dees sax sa biir néeg nga nekk di bind ak a wax say musiba. Kibaaraan yi tamit daldi jёlaat wax ji tasaare ko fépp. Yooyu nu jot a lim bokk nañ ci li waral ak li lawal taafar yi ci réew mi. Léegi nag, luy pexe ci mbir mile ngir mu wàññeeku ci réew mi ?
Liy pexe nag ci mbir mii mooy yoon jёl ay matuwaayam ci li nit ñi di wax ak li ñuy jàllale ci mbaali jokkoo yi ak kibaaraan yi. Waaye, loolu mёnul am feek yoon tёddewul njaaxanaay, yamale ku nekk ci kujje geek ku nekk ci nguur gi. Mu bañ doxal Kummba am ndey, Kummba amul ndey. Ku def lu dul yoon ñu teg ko ci yoon fum mёn di bokk ak lum mёn di doon. Te, ñi féete ci làngug pólitig gi bàyyi xel bu baax kàddu yi ñuy biral. Ndax, bu fekkee ni mbooloo dafa topp sa gannaaw danga war a xam nooy waxe ak nooy jëfe ngir sàmm say ñoñ. Nga bàyyiwaale xel ne ñi topp sa gannaaw dañ la bёgg am ci yow yaakaar. Ba tax na, amul loo leen dul jaral ngir ñu aar la, nekkal la fépp. Waaye tamit, ngir ñu dёgёral seen taxawaay ci làng gi (parti). Moo tax, mu bari lool lu nuy gis ku génn teg ay kàddu yu ñagas ci kenn ku féete ci genn làng, keneen jóg tontu ko. Ndax kat, ku ёmb sa sànqal, ёmb sa kersa. Te, lafañ sax nag, boroomi mbaam lay àndal. Waaye, bu dee ñi nekk ci làngug politig gi askan wee leen ñor, jarul ñu ciy noonoo. Donte ne sax, ñu bari ci ñoom dañoo jàpp ne politig moom noonoo la. Li koy firndéel mooy ne saa-senegaal yu bari dañuy foog ni kujje moom noonoo la. Déedéet, kujje moom ñàkk a bokk gis-gis la rekk walla péete. Donte ne sax, réerewun ne ku sa wujj sëlëm doo set. Wànte, mёn nañ ko rafetal, ba kenn du teg ay kàddu yu ñagas ci moroomam. Loolu kese mooy pexe ngir taafar si wàññeeku ci réew mi. Te, yoon tamit yamale ñépp ba ñi fare ci kujje gi bañ a jàpp ni dafa jeng. Bañ a def liñ naan làq doom, dóor doom. Ku jalgati mu teg la ci yoon bañ ci seet dara.
Mbay Sow
Kàddu yi Seex Baara yékkati woon ca bésu ndajem ñaxtu Yewwi Askan Wi teg ko ci deru njiitu réew mi jural na ko coow ba yoon teg ko ci loxo. Ndax, dañoo jàpp ne kàddu yi dafa ñaaw ci ku toll ne Njiitum réew. Ba tax na, ñoom xaaruñu dara ngir teg ko loxo. Li xaw a jaaxal gaa ñi kay mooy niñ ko patam-patamee ci koo xam ne ab depite la. Maanaam lu tax dindi wuñ malaanu kiiraayam laata ñu koy jàpp ?
Li ëpp ci nettali bi, Niseriyaa lay xewe, doonte sax Senegaal lay doore. Taxul nag mu jëm ci mbiri “Boko Haram” ak i ma-rëtal yi ne ca dëkk boobu, di jàpp ak a faat jaambur yi. Konte, ni mu ko defe woon ak Murambi, le livre des ossements (bi amoon Raaya Ladab bu mag boobu ñu ràññee ci àddina sépp, di Neustadt), Bóris daa tànnati meneen réewu Afrig mu sori Senegaal gii mu cosaanoo, di Niseriyaa ; ñu gisaat fii doomu Afrig bi mu doon, bu xër ci mbëggeel gi mu am ci kembaar gi réewam féete. Rax-ci-dolli, nettaleem bi yépp dafa fees dell ak takkandeeru Amilkaar Kabral.
Li ci nettali bi
Ci téere bu bees bii nag, bindkat bi mu ngi nuy nettali xew-xew yi juddoo cib lànket bu Keebaa Jakite di amal ; Keebaa, genn góoru baykat la, dëkk Tànjuraa, ab gox bu nekk ci penku Senegaal ; lànket bi, li ko lal mooy xam lu waral ñu bóom xaritu benn bakkanam, Jonas Akintoye, doon doomu Niseriyaa bu dëkkoon Ingwini ca réew moomu.
Ñoom ñaar nag, ay xarit dëggëntaan lañu woon, ku ci nekk jàppoon sa moroom ni woon ni doomu-ndey :
Naka lañu mënoon a def ba duñ daje bés mook Jonas Akintoye, ku ci nekk ne jàkk sa moroom, ñu yëg ci saa si ne ay doomi-ndey dëgg lañu, ay doomi-ndey yu bokkul deret ?
Noom ñaar, benn bëgg-bëgg lañu am, muy xër li ñu bokk xër jëmale ko ci lépp luy laal ci mbay. Waaye seen ànd yemul foofu, dañu nirooy jikko niy seex : ñoom ñaar ñépp dañoo gëm seen bopp, am péexte gu mat sëkk ba dara feesul seen i bët ; ñuy ñu dëggu, ñemee wax seen xalaat ak lu leen ci mën a fekk ; ñu doon ay nit ñu jub te am fit, bëgg seen réew te gëm seen i baaxi mboolaay ak seen cosaan. Ngëm-ngëm yu tumurànke yooyu ciyjamono yii, rawatina ci way-pólotig yi, nga xam ne, lu ne man nañ koo jënd, ba ci nit sax ak i noppam !
Ñaari xarit yii nag, ca ba ñuy ne ci seen diggu doole lañu xamante, ñu daje woon ca benn peyu Ërob, fu ay kuréli baykati Afrig gépp daje woon. Fekk booba, ku ci nekk ci ñoom ma nga jiite woon ca sa dëkk ay mbooloom baykat. Ba ñu fa jogee lañu jàppante ba seen i njaboot di demalante bu baax, doonte seen i réew dañoo soreyoo lool.
Bés, ñu xamal Keebaa ci njeggil-kàddu gi ni rey na ñu xaritam ciy anam yu ñaaw a ñaaw, te néew ba nee na mes, kenn xamul fu mu ne. Waa dëkk ba yépp njort ni, ñaawteef boobu, du liggéeyu kenn ku dul Chief Moses Abimbola, boroom daraja ju mag, bokk ci nguur gi, te nekkoon àndandoowu Jonas ba ñuy gune, ñu daan wujje ba ñépp xam ko. Fa la Abimbola jóge woon di won mbañeel gu tar jëme ko ci Jonas.
Keebaa moom, xelam mayu ko woon benn yoon muy seetaan dundu xaritam biy deme noonu ci neen. Mu ne fàww mu dem ba Ingwini ca Niseriyaa jaaleji soxnay ndemsi-Yàlla-ji, amal fab lànket ngir lijjanti mbir mu lëj moomu, te it, su manee nekk, mu fexe ba néew bi  feeñ. Mu jaraloon ko nag bakkanam. Ndax da doon ci moom, sas wu mu jële fu gën a sori ci xolam :
Keebaa Jakite xam (na) ne kóllëre ginnaaw lay féete…
Lu muy fekki ci tukkeem boobu ci réew mom  ñàkk kaaraange fa la fekk baax ? Ci yan anam la ñu reye xaritam bi, ak lu waral loolu ? Ndax sax dina feeñal néew bi ?
Bi mu demee ba màgget, di xaar Yàlla def li gën ci moom, la Keebaa Jakite jël xalimaam ne fàww mu nettali askanu tey wi, xew-xew yu doy waar yooyule.
Ciy way-jëmmal yuy dund ciy jamono yu wuute ak i béréb yu wute it, la bindkat biy jaare ngir nettali lépp jàngkat bi. Moom jàngkat bi sax, day dem ba miin way-jëmmal yi, ñu mel ne ay dëkkandoom dëggëntaan ; way-jëmmal yoo xam ne, ñii dañoo neex deret lool, ñee nee ñu bon-a-bon ; waaye li ñuy wuute yépp, kenn ku ne ci ñoom am na lu ñuy mën a jàngat ci nekkinam ak taxawaayam.
Way-jëmmal yi ci  téereb nettali bi
Bi Keebaa yeggee Ingwini la nu nettalikat biy wonaleek i way-jëmmal  yu bees: ay defkatu ñaawteef yu jàppe rey nit ni liggéey (Chief Moses Ambibola ak “surgaam”, James Vandi), ay nit ñu xumb te doy waar (Mama Wumbi-Oyé, yaayu Moses ju xayedi ji), ñu jaambure te mën a daw ay ba dee (Tony Akintoye rakku Jonas ji)…
Ku ci ne ci ñoom, bindkat bi daf koo jëmmal, ku ci nekk ak say jikko walla say feem, ba far joxe melo nit dëggëntaan. Way-jëmmal yooyu yépp lañuy gis ñuy dem ak a dikk, di xalaat, di gént, di waxtaan, ñenn ñiy faat jaambur yi, ñeneen ñiy aar seen i moroom ; am ñu ciy xeex ngir taxawal yoon, am ñoo xam ne, topp seen bakkan rekk a leen soxal…
Jàngkat bi, lu muy gën a xuus ci Malaanum lëndëm di gën a yéemu ci ni nettali biy doxe ba fa muy mujj. Lépp Bóris Jóob di nu ko toggal ba taajal nu lu ñor xomm. Ci njeexital li daal, nettali bu am solo lanuy topp, nettali bu nuy yéem ndax mbetteel yi ci biir ; nettali buy jàngale ci ni àdduna siy doxe,  buy jàngale ci tëralinu ëllëgu doom-aadama.
Bóris du tàyyi di jaxase jamono yeek béréb yi, ni mu koy faral di defe, jaare ko ciy xalaati Keebaa : ni mu doon janeere dundam ca ba muy waxambaane. Keeba di fàtteliku ay ndajeem ak Jonas, seen i waxtaan, ni ñu daan déeyandoo, seen i ree bay xàqataay ; waaye it, seen i njàqare, seen i soxla yu jëm ci seen liggéey, ak itam seen i wérante yu xumb jëm ci mbiri pólitig bi walla ci mbiru xeltu. Ku ne werante, ni juyoo, ndax li ñu doonoon ay doomi-ndey taxuleen woon a juboo ci lépp. Teewul nag, ñaari xarit yi doon gën di nawante. Ciy werante yooyu la bindkat biy jaare ngir samp ay xalaat yu am maanaa.
Ponki xeltu yi Bóris indi
Ci seen i ñaaroo yi ñu daan faral a am, Jonas da daan cokkaas xaritam bi, di ko tooñ ci lu jëm ciy ngëm-ngëmam, dem bay wax lu ëpp ci diineem, jàpp ne ciy “waxi kasaw-kasaw” doŋŋ la lalu. Su ko defaan, Keebaa day waaru :
Ci laa jëkkee xalaat tamit ne, Jonas Akintoye, xéy-na yaram wi neexul.
Ñaari doomi-ndey yi doon nañu waxtaane yeneen i mbir, ginnaaw lu jëm ci diine ji. Lu deme ni Demokaraasi itteeloon na  leen, te mu nekkoon it lu Jonas gëmul woon, ba tax koy kókkali Keebaa mi doon tiitaroo Demokaraasi Senegaal, naan royukaay la ci  Afrig. Du tere nag, bu Keebaa seetaatee mbir mi, du xam lu mu koy tontu :
àndumaak Jonas wànte nag, xiif di la bëgg a rey ba noppi ngay bàkkoo demokaraasi subaak ngoon, gaa ñiy sàcc di kàcc, di lekk ribaa ba seen biir yiy bëgg a fàcc, ñuy toroxal baadoolo yi, ku ko seet ci sunu Senegaal gii xam ni su dee loolooy demokaraasi, demokaraasi ay naxee-mbaay kese la.
Lee-lee itam Jonas samp laaj ci sàrt yi lëkkale réewi Afrig yi ak yeneen réew yi, rawatina yu Ërob yi :
Mën nga maa wax luy yoonu Tubaab yi ci sunuy mbir ?
Noonu la ko ñaari xarit yi jàppe woon : wecce yu dul jeex ci lépp lu soxal ëllëgu doom-aadama, rawatina luy tax réewi Afrig yi suqaliku.
Li Keebaa doon fàtteliku yooyu yépp, teewu ko woon bàyyi xel ci lànket ba ko taxoon a jóg. Ku bóom xaritam bi, ak lu tax ? Ci yan anam ? Fan la ñu làq néew bi ?
Laaj yooyu ak seen i tontu, Bóris day feeñal lépp, ndànk-ndànk, ciy defin yuy fësal ni mu xareñe ci bind téereb fent.
Xereñtey Bóris ci mbind mi
Gis nanu ni bindkat bi di wommate jàngkat bi, dëkkoo-dëkk, ciy jamono yuy dem ak a dikk, mel ne ku naan ko naxee-mbaay, na ko Asta Balde waxe, ba muy jëw Gorgi Seega Ture ci jëkkëram. Asta  Balde dib sekkarteer bu Seega di liggéeyloo mu kay bindal nettaleem bii ko ñor lool, su weer deewe mu fey ko. Konte, su dee Seega mooy nettali, moom Asta Balde mooy ki nuy jottali nettali bi : di nu xamale sax ak Seega ak waa këram, ak yeneen way-jëmmal yiy nar a ñëw ci ginnaaw ; di ci njàmbaasaale nag ay mbiri boppam. Mu far mel ne ñaari nettali lanu bindkat bi boole di defal.
Konte Bóris, xaraley nettali yu bare te wute la jëfandikoo ngir yakkal nu téereem bu am solo bii, am maanaa lool, di Malaanum lëndëm. Ci ñeenti xaaj nag la nu ko indil, bu ci nekk di doore ci bataaxal yi Asta Balde di yónnee jëkkëram ja nekk bitim-réew te mu namm ko lool ; lu muy def di ko ko nettali, ragal réeroo seen diggante ndax fiiraange. Bataaxal yooyu sax ñooy tëj téere bi.
Kon nag, jàngkat bi, amul lu koy jaaxal : du réer benn yoon ndax Asta Balde mooy ki koy tette ba tax muy gindiiku saa su ne.
Leneen luy biral xereñteefu Bóris mooy wolof yu set yi muy bind, te du rekk mbind mu set te rafet : kàdduy way-jëmmal yi ci seen bopp dañuy génne waxin ak xalaatu doomu Afrig wala doomu Senegaal tigi, mu wóor ne lii duy kàdduy weneen làkk wu ñu tekki. Mu mel ne bindkat bi, ni muy waxe di ko binde, noonu lay xalaate ci làmmiñ wi mu nàmp. Loolu moo koy may muy mën a firi dëgg-dëgg, ci làmmiñu dëkkam, yëg-yëg biy jóge ci askanam.
Ci njeexital li, mën nanoo jàpp ni, Bubakar Bóris Jóob teggiwul benn yoon tànkam ca fa mu ko tegoon, muy yoon wu  ay magam xàlloon, ñu mel ni Seex Anta Jóob, Seex Aliyu Ndaw, Sahiir Caam, Paate Jaañ, Maam Yunus Jeŋ, Aram Faal ak ñoom seen. Bubakar Bóris Jóob ak i maasam wallay rakkam (Mamadu Jaara Juuf, Adraame Jaxate, Abdu Xaadr Kebe…), ñu ngiy bay, tey, seen waar, ci anam bu mucc ayib, ci tool bu yaatu boobule.
Bubakar moom, waaram ci wàllu ladab la ko féetale : fexe ba téreeb nettali ci wolof tollu fa yeneen xeeti àdduna si yóbbu seen yos. Moo waral ndam li mu ci amagum, àdduna sépp a ci teg bët, muy lu ñépp mën a seede.
Uséynu Béey
(+) Téerey Bubakar Bóris Jóob ci wolof :
Doomi golo, téereb nettali, Ndakaaru, Papyrus-Afrique 2003, ñaareelu móol EJO, 2019
Nawetu deret, kilib (tekkig ‘Une saison au Congo’ bu A. Césaire), Zulma et Mémoire d’encrier, Caytu, 2016
Bàmmeelu Kocc Barma, téereb nettali, Dakar, Ejo, 2017
Malaanum Lëndëm, téereb nettali, Dakar, Ejo, 2022
Uséynu Béey
Leningrad la Wladimir Putin yaroo. Leningrad googu, moo nekkaat tey Saint-Pétersburg. Cib nettali, gone gi Wladimir, ku ësoon la, amoon fit lool te bare woon ay. Foo ko fekkaan, mu ngay xeex te, ay moroomi magam doŋŋ, ëppoon ko doole, la daan jàppanteel. Nee ñu, looloo ko taxoon a jàng Judo. Ku dem yaa ngi ñaaw njort, naan ci sam xel : « kii day xoromal doŋŋ… Nii rekk lañuy def, ku leen neex ñu fental lab jaar-jaaru jàmbaar ; boo dee seenub mbañ, ñu sosal la, sikkal la. Doo xam sax loo ciy gëm… » Weddiwuma la sax de. Ndaxte, njort lu ñaaw dinay faral di wattu boroom. Waaye, firnde laa ngi ci kàddu yii toftalu :
« Juróom-fukki at ci ginnaaw, jànge woon na ca mbeddi Leningrad ya ne : bu la wóoree ne xeex mënta ñàkk, fexeel ba njëkk a dóor. » (Poutine, oktoobar 2015)
Kon nga xam ne kii, du ku lay bàyyeek Yàlla, am déet ? Waaw kay. Bu ko defee, cong mii mu song Ikren nag, warta bett kenn. Nga neeti ma, « mbaa du danga bëgg a wax ne, namm xeex rekk waral njiitu réewum Riisi li yabal larmeem ba ci Ikren ? » Déedéet ! Danga yàkkamti rekk, waaye maa ngi ñëw. Sabab yi bare nañu te junjoon nañ ci as-tuut ci yaxal bii weesu. Bii yoon nag, dees na leen wax as lëf ci jëmmu Wladimir Putin laata ñuy duut baaraam dëgg-dëggi sabab yi ne ci ginnaaw xare bile. Toppal samab xalima…
KGB ba FSB : Poutine, aji-yëddu ji
Oktoobar 2022 la Wladimir Putin di am 70i at. Def na 32i at, bim duggee ci politig ak léegi. Nde, bim laxasee 40i at, la sëñ Poutine ngembu, sóobu ci géewug politig gi. 1952 la gane àddina, waaye ci atum 1990 lees koy njëkk a takkal ndombog-tànk ci wàllu politig. Anatoly Sobchak, ngóor si ko jàngal xam-xamu Yoon (droit) ca jàngune ba, moo koy tabb, def ko faracaytu bu mag ca meri bu Saint-Pétersourg. Wànte, ca njëlbeen ga, Poutine, aji-yëddu la woon, di woon ndawul KGB, kurélug yëddu URSS ga woon, siiwoon lool te raglu. Nga xool, gis ne, Njiitu réewum Riisi mu tey mi, mi ngi juddu ci njeexitalu ñaareelu xare bu mag bi, màgge ci jamonoy xareb suuf (guerre froide) bi diggante Riisi ak Amerig. Loolu, dafa njeexital lu réy ci politigu Poutine, bul ko fàtte.
Lemal sa baaraam, muy ñeent.
Jamonoy xareb suuf ba, nag, daawuñu xeexey fetel, misil walla ay bomb. Xeexu suuf la woon, xareb xel ak caay-caay. La woon ngànnaay mooy pexe, yëddu (espionnage) ak yëddanti (contre-espionnage), naxaate ak mbaleñfaŋŋ, bóomaate, wujje ci wàllu xam-xam, xarala, koom-koom ak sañ-sañ.  Xeexin woowu, nag, KGB ak CIA ñoo ko séqoon, daanaka. Kurél gu ci ne di liggéeyloo ay way-yëddu, diy ndaw yu bëgg seen i réew, am pastéef te dogu ci seen liggéey. Mu jaraloon leen seen i bakkan, gënaloon leen seen i njaboot ak seenug dund. Ñu nekkoon, itam, ndaw yu am fit, dëgër xol, xereñe lool te muus. Rax-ci-dolli, amoon nañu bàmmeelu biir te mënoon a làqarciy mbóot, ak lu ñu nëbbu, nëbbu. Ndaw yooyii, ay kàkkataar dëggantaan lañ woon. Mënees na méngale aji-yëddu bi nib mala bu làmboo boppu xar, xelum lëg, bëti géléem, làmmiñu jaan, yaramu saaw, geenu jiit. Nànd nga wax ji ? Mi ngook.
Wladimir Putin, nag, kenn la woon ci ndaw yooyii. Dalub webu Kremlin biy xamle ne, Poutine dafa yàggoon a bëgg dugg ci KGB, fekk ne « jeexalagul woon sax njàngam ». Ci laaj-tontu bu yaatu bim amaloon ak yéenekaayu Riisi bii di Kommersant ci ati 2000 yi, miŋ ciy wax ne, « KGB, ci man, xiirteg ndaw a ma ci dugaloon. » 1975 lañ ko fa jëloon, mu tolloon ci 23i at kese. Fa la nekk ba 1990. Jamono jooju la URSS daanu, yóbbaale KGB. Noonu, ba 1997 ñu daldi koy tabb, def ko njiitalu FSB, kurél gi wuutu KGB.
Lees mën a jànge ci jaar-jaar bile mooy ne, benn, Poutine dafa juddu ci jamonoy xare, màgge ci, ñu tàggat ko ci. Ñaar, Li URSS tas daf ko metti, nim mettee saa-riisi yu bare. Ñett, Wladimir Putin dafa jàpp ne, tas bi URSS tas mooy jéyyab sewopolitig bi gën a réy ci 20eelu xarnu bi. Te, deñul ciy ŋàññ ak a naqarlu li OTAN di lëkkaloo ak yenn ci réewi penkub Tugal yi bokkoon ci URSS, di gën a jegesiy digi Riisi yi. 1997 ba jonni-Yàlla-tey jii, loolu lay kaas, di ko xeex, jamono ju ne ak li ko dooleem may. Kenn réerewul ne, OTAN, ag kurél gog, Amerig daf koy xeexe Riisi. Ndege, Amerig, mennum mébét la am : tënk àddina sépp, di buur, di bummi.
Waaw, Amerig, moom, dafa jàpp ne moom la Yàlla bindal suuf si, tàggatal ko li fi nekk lépp ci lu baax, mu war koo jariñoo moom kese akuw askanam. Ñoom, jàpp nañ ne ñoo gën ci xeet yi, ba tax ñu war a yilif ñépp, di nootaate ak noggatuwaate, di joxey ndigal ak i tere, di lawal seen i gis-gis ci àddina si ci fànn bu nekk nag. Bew bi ñu bew tax na leen a jàpp ne, ni ñu gise mbir yi rekk, noonu la war a doxe. Moo leen tax di jéem a ga réew yi ci des, di leen tànnal xeetu demokaraasi bi dëppook seen i bëgg-bëgg, koom-koom gu méngook seen i njariñi bopp, ay mbonte yu deme ni ngóor-jigéen ak yu ni mel, añs. Réew walla kurél gu xàll saw yoonu bopp, am tëralin wu safaanook seen bëgg-bëgg ak seen gisin, ñoom Amerig ak i surgaam, ñu jéem laa sikkal, yàq sa der, tuumaal la ba noppi di la xeex ci anam bu ñaaw a ñaaw.  Loolu la kàdduy Poutine yii di wund :
« Saa su ne, ñoo ngi [réewi sowu yi] yedd Riisi ci wàllu demokaraasi. Ma jàpp ne, àddinay tey jii, deesu fee nangooti am réew di féete ñépp kow. Te, loolu sax, dafa mënatul a nekk […]. Bi Riisi sosook tey, am na junni junniy at, te jamono ju ne, moo daan tànnal boppam xeetu politig bi muy sékk ak yeneen réew yi. Ba jonni-Yàlla-tey jii, nag, fasunu yéene wàcc yoonu cosaan woowu. » (Wladimir Putin, Munich, 2007)
« […] Réewi sowu yi dañuy xeex mbaax, nite ak jikko yi yeneen réew yi làmboo ci cosaan : muy dundiinu waa réew ma, mbatiit ga, diine ja walla sax ci wàllu ngóore ak njigéene… » (Wladimir Putin ca ndajem Kurélug Valdaï ga, 2013)
Boo ameeb seetlu, dangay gis ne, ci njeexitalu xare bu mag bi ba tey, Amerig dafa yàgg a jàppanteek Riisi. Demoon na ba jekku ko, fexe ba daaneel URSS. Ginnaaw gi, mu nas i pexe ngir beddi Riisi, néewal ko doole ci féewale bim ko doon jéem a féewale ak àddina si. Waaye, puus boobu mu doon puus Riisi, génne ko ci digey Tugal yeek mbootaay ya fa am, daf ko boole, wëliis coobareem, ak yeneen réew yuy amsi doole niki Siin, Inde, Beresil, Afrig-di-sid, añs.
Réew yooyoo samp seen i ndënd tey, ne ñoo lànk, dootuñ bàyyeeti Amerig muy def li ko neex.  Ñu sos seen i kurél ak i mbootaay yi deme ni :
OCS (Organisation de Coopération de Shangai) mi Riisi ak Siin taxawal ci atum 2001, bokk kook Kazakhstan, Kirghizstan, Inde, Pakistan, Tadjikistan ak Ouzbekistan.
OTSC (Organisation du traité de Sécurité Collective) mi Riisi sumboon ci 2002, ànd ceek Kazakhstan, Kirghizstan, Arménie, Biélorussie ak Tadjikistan.
Ak UEEA (Union Economique EurAsiatique) biñ samp ci 2014, di kurélug koom-koom, Riisi, Kazakhstan, Arménie ak Biélorussie bokk ko.
Xam naa, yaa ngi naan, « lii lépp lu ci yoonu Ikren tamit ? » Léegi nga am sab tontu.. Waaye, xamal ni Ikren dafa nekk ci diggante ñaari yëkk yiy mbëkkante, te benn Kuccaa moo fa nekk njiitum réew ma, du dégg nga ma ? Waaw.
Lemal sa baaraam, muy juróom.
Waaxub Sebastopol ak naalub Gazoduc biy lëkkale Riisi ak Almaañ
Solo si géej am cim réew, kenn xamul ni mu tollu. Nde, la muy cay jariñoo, mëneesu koo takk. Waaye, bala géej di amal njariñ am réew, fàww mu mën koo jëfandikoo, ay gaalam di ca tëmb. Bu ko defee, dina ci mën a yaxantu, di ci napp, di ci jaarale ay gaali xareem ak i « sous-marins » yim yor. Loolu lépp, nag, day fekk ndox ma tàng. Te, Riisi, dafa sedd lool. Benn génnuwaay la am muy waaxub Sebastopool mi am ndox mu tàng, dib waax bob, dafa féete foo xam ne, àddina sépp la itteel.   Ndaxte, foofu rekk la Riisi mën a jaare ngir mën a àgg ci géej gu ñuul gi, jéggi ko, jàll géejug Mediteraane ga, rawatina diiwaanu penku bi, bu jege beek bu digg-dóomu bi. Tey, bu buntub waaxu Sebastopol tëjoo ñeel Riisi, dina ko yàqal lu baree bare ci wàllu koom ak xare. Amerig loolu la xam, moo tax muy muddaarante, di kootoog yeneen réewi sowu yi ngir boole Ikren ci OTAN, fatt buntub Sebastopol bi. Du yaa ngi gis yëfi saay-saay yooyu ? Nga naan lu ci yoonu Ikren…
Lemal sa baaraam, muy juróom-benn.
Ci beneen boor, laata coowal Riisi-Ikren biy jib, mbirum gazoduc biy lëkkale Riisi ak Almaañ moo nekkoon xew-xew bu mag bi. Bàyyil ma tekkil la gazoduc bala ngay laaj.
Gazoduc boo ko déggee, mooy aw ngaareew, maanaam ay tuyo yu gudd a gudd, yiy lëkkale ñaari béréb, ñu ciy jaarale gaas. Loolu la Almaañ ak Riisi tàmbali woon a defar. Ndaxte, bu dee Farãs, moom, réewi Afrig yi lay noggatu, di fi sàcce irañëm, ba tax wéeruwul lool ci gaasu Riisi bi. Waaye, Almaañ, moom, amul loolu. Ci Riisi lay jënde li ëpp ci gaas bim soxla. Gaas boobu, nag, fim ne nii, ci ñetti ngaareew la ko Riisi di jaarale laata muy àgg Almaañ. Te, ñetti ngaareew yooyee, Ikren lañuy jaar, mu ciy amaale dara. Fan yee weesu nag, Ikren dafa doon xajamal diggante bi. Moo tax Riisi waxtaan ak Almaañ, ngir ñu taxawal ngaareew woowu, daldi jéggi Ikren. Loolu bu àntoo, diggante ñaari réew yooyu day gën a rattax, soppiwaale xar-kanamu àddina si, séddalewaat lenge yi. Ci gàttal, bu loolu amee, Amerig day gën a néew doole.
Moo tax, Amerig di def kéem-kattanam ngir Riisi ak Almaañ, dara bañ leen a boole. Te loolu, ki leen ko njëkkoon a wax mooy Zbigniew Brzezinski. Ci téereem boobu tuddu Le grand échiquier : l’Amérique et le reste du monde, Brzezinski daf ci bind ne, su Amerig bëggee noot àddina si, dafa war a fexe ba Almaañ ak Riisi bañ a booloo. Loolu la George Friedman, njiitalu Stratfor, The Council on Foreign Affairs, di feddali bi muy wax ne :
« Ittey Etaasini ji gën a réy, te mu tax noo sóobu ciy xare, ay xarnuy xarnu – njëlbeenug xare bu mag baak ñaareel ba, xareb suuf ba-, du woon lenn lu dul diggante Almaañ ak Riisi. Ndaxte, saa bu ñaari réew yii àndee, du baax ci nun. Danoo war a fexe ba lëkkaloo boobu bañ a am. »
Bu Amerig sañoon, gaasu Qatar bi lañuy jëli, indi ko Tugal. Waaye, fim doon gën a yomb a jaarale mooy Irã ak Siri. Te, neexoowuñ ak Irã. Nga ne ma Siri, nag ? Xanaa danga fàtte ne, Siri moom, jàmm amu fa. Li tax sax Riisii di jàppale Assad, du dara lu dul mbirum gaas boobu, ndax dafa nànd Amerig ba jeexal ko. Maa ngi lay dégg nga naan, « ndeke réew yi, menn defu ci ngir Yàlla ! » Ma ni la yaa ngi tàmbalee nànd nag… Waaye, bu nu jàngatee mboorum Ikren ak la fa jot a xew 2004 ak 2014 ci beneen yaxal, ci la mbir miy gënatee leer ci sa bopp.
Tegal foofu sa baraam, ma ñëw…
Njuga Gay
Coowal Riisii – Ikren moo lëmbe àddina si. Daanaka, ñaari ayu-bés a ngi nii, moom rekk lañuy waxtaane ci fépp foo dem ci àddina si. Boobaak léegi, wax ji bare na, nag… lool sax.  Tele walla rajo boo jàpp, moom lees fay waxtaane, li ci ëpp. Yéenekaay yi di ko jagleel ay yaxal yu dul jeex. Internet bi tamit fees ci dell. Waaye, saa bu coow baree, fen dana jaxasook dëgg, muur ko. Te, ku deful ndànk, dinañ la gëmloo lu safaanook dëgg. Nde, bi xare bi jibee ba léegi, booy seetaan tele yi, di déglu rajo yi ak a jàng yéenekaay yi ci ëpp, day mel ni Riisii moo sooke lépp, moom rekk a di ndeyu mbill ji. Waaye, ndax noonu la fa demee dëgg-dëgg ? Ndax xare bi, diggante Riisii ak Ikren kese la ? Lan moo ko sabab ? Luy cosaan li ? Yan njeexital la mën a am ci àddina si ? Seen yéenekaay LU DEFU WAXU, ci xalima Paap Aali Jàllo, fas yéene leen indil ay leeral ñeel yuqub xare bi am tey, ci ñaari xaaj. Xaaj bu njëkk bii day biral xew-xew yi dox diggante 1945 ba 1999, di wone cosaanul sabab yi sooke xareb tey bii.
 Bu dëgg réeree cim pénc, mag ak a ci dëgg tànkam
Saa bu xare jibee, bala benn bakkan di rot, dëgg lañuy njëkk a tàgge. Nde, ni ko tubaab yiy waxe, ku bëgg a labal sab xaj, jiiñ kob say. Waaw, bi xare Riisii ak Ikren bi dooree ba tey, daanaka Riisii la àddina sépp tam dëmm, rawatina réewi sowu yi. Kibaraan yi, muy tele yeek rajo yi, yéenekaay yi ba ci internet bi, ñépp Vladmir Poutine, njiitu réewum Riisii, lañ joxoñ baaraamu tuuma. Genn kàddu rekk ngay dégg : « invasion russe en Ukraine », maanaam congum Riisii ca Ikren.
Coow li ne kurr. Poutine jàppal fii, Poutine bàyyil fee. Faramfàccekat yi ame tele yeek rajo yi, boroomi xalima yiy bind, widewoo yi, nataal yeek ndéggat yiy ñaawal ak a tilimal deru Riisii ak i njiitam di law. Ay daan yu mettiy tegaloo ci kow réewum Riisii : ay daan ci wàllu koom-koom, politig, xare, ba ci wàllu tàggat-yaram. Lépp, nag, Amerig ne ci ginnaaw, di nos ak a nocci ak a xamb taal nib jigéen ak wujjam. Xam naa yaa ngi naan waa Paap Aali mii moom, day waxtu walla dafa faral Riisii ?
Ma ni la « déedéet ! Waxtuwuma wallaay, te sama yoon ci Riisii ». Dafa di, xareb Riisii beek Ikren, Amerig setu ci te, ngir nànd dëgg-dëgg ni coow li deme, fàww nu dellu démb. Ndege, lawal gi nuy gis boobaak léegi, daf nuy réeral. Toppal samab xalima, nu dëpp jamono, xooli ñaareelu xare bu mag ba, ndeem dinan gindiku…
1945 : xare jeex, xare juddu
Jamono jooja, Almaañ moo ëppoon doole ci àddina si, raw ñépp ci lépp : xam-xam, koom-koom, xarala ak ngànnaayi xare yu yees. Boroomi xam-xami almaŋ yi, ci ndigal ak ndimbalu Hitler, dañ sumboon ay naal yu bare ci fànn yu yaatoo yaatu, rawatina ci wàllu ngànnaayi xare, tukkib ndénneer ak wér-gi-yaram. Sore woon nañ lool nag ci seen i liggéey, ba tax leen a jiitu ci àddina si ñeel fànn yooyee. Loolu may leen xam-xam ak kàttan, ñuy jaay doole yeneen réew yi, di songateek a nootaate. Hitler daldi bew, di buur, di bummi. Fu bëtam tegu rekk, mu jàpp ne raayab Almaañ war na faa jaayu. Bi mbir mi demee ba ëpp i loxo, 4i réew yii di France, USA, URSS ak Grande Bretagne daldi booloo, jàmmaarlook Hitler. Looloo sabab 2eelu xare bu mag bi ñuy nettali ci téere mboor yi. Kon, Amerig ak Riisii (URSS ba woon) ay farandoo lañu woon.
Lemal sa baaraam, muy benn.
Amerig – Riisii : xeexu suuf bi
Ci njeexitalu 2eelu xare bu mag bi, Almaañ da cee jaare nasax, dooleem daanaka jeex tàq. Waaye, ndono lim fi bàyyi mooy juri beneen xare. Ndege, li xeex biy tar yépp, farandoo yi, Amerig, URSS, France ak Grande Bretagne, ñoo ngi teg bët, di xemmem ndonol Almaañ li. Waaye, xëccoo bi ci diggante Amerig ak URSS lay mujje am, ndax ñoo ëppoon doole ci farandoo yi.
Amerig dafa bëggoon aakimoo li almaŋ yi bàyyi yépp, Riisii tamit noonu. Te sax, Amerig jotoon naa rawaley boroomi xam-xami almaŋ ak i naal yuñ sumboon yépp, yóbbu leen Amerig, soppi seen i tur, dugal leen ci laboraatuwaar yi ngir ñu jàppale leen, suuxatal leen seen xam-xam, seen mën-mën ak seen kàttan ci wàllu xarala ak ñoom seen. Bu dul woon loolu sax, Neil Armstrong du mës a teg tànk ci dénduw weer wi.
Riisii tamit, mi ngi doon def ay pexeem, di nos ak nocci. Moo tax, dañuy mujje paacoo suufus Almaañ bi. Bésub 23eel weeru me 1949, Amerig ak farandoomi tugal daldi sos RFA, Bonn nekk seen péeyub négandiku. Oktoobar 1949, Riisii tamit taxawal RDA ca Berlin. Penkub Berlin ba dib péeyub RDA. Ginnaaw gi, dinañ tabax ab maraaj buy dox ci diggante RFA ak RDA.
Ca la Amerig xamee ni, bu bëggee noot àddina si, fàww mu fexeel Riisii. Ndaxte, moom kesee ko mënoon diir mbagg. Looloo ko taxoon a ràbbalook waa Tugal, taxawal lees tudde ci nasaraan « Plan Marshall » bi nga xam ne, ca la kurélug OTAN giy sosoo. Amerig duggewu ko woon lu dul beddi Riisii, dagg ko ci jëflante yi ngir néewal ko doole.
Nde, ci njiitalu Amerig, 3i réewi tugal yooyu ñu lim ci kow ñooy taxawali kurélug xare, duppe ko ci nasaraan Organisation du Traité de l’Atlantique Nord, gàttal biy joxe OTAN. Booba, 12i réew ñoo ci bokkoon ; waaye tey jii, lu tollu ci 30i réew a ko sékk, di ay kapitaalist. OTAN, nag, benn jubluwaay kesee ko tax a jóg, te mooy xeex Riisii.
Riisii xam loolu, daldi taxawal déggoob Varsovie ba ca atum 1955, ci nasaraan Pacte de Varsovie. Mu ànd ceek réewi tugal yi féete penku, te nekkoon ay kominist. Kurél gu yaatu googu lañ daan woowe ci nasaraan Union des Républiques Socialistes Soviétiques, gàttal biy joxe URSS. OTAN ak URSS di xeex ci suuf, ciy pexe ak i doxalin. Ca la « guerre froide » tàmbalee diggante Amerig ak Riisii. Farandoo ya woon, nekk nañuy noon. Xare jeex na, xare juddoo ca.
Lemal sa baaraam, muy ñaar.
1989 : fiirug Amerig gi
Xew-xew bi gënoon a fés ci ati 1990 yi mooy màbbub maraaju Berlin bi (chute du mur de Berlin). Bi maraaj biy daanu, nag, dafa daanelaale URSS. Nde, Amerig daf leen tegoon xel, bàyyi leen ñuy xeex ak a reyante ba seen doole nasax. Ñu deele ay nit ñu baree bare, koom-koom gi nërmeelu, réew ma nekk ciy jafe-jafe yu tar a tar. Lu bare ciy réewi penku yi bokkoon ci URSS daldi tàmbalee fippu.  Ndege, maraaju Berlin bi daf leen nëbboon àddina si. Léegi, koom-koomu réewi sowu yi daldi am njeexital lu réy ci ñoom. Ñu fétteerlu, génn ci kurél gi, daldi moom seen bopp.
Ci atum 1991 la URSS tas. 15i réew yi ci bokkoon dem seen yoon. Ñu daldi sos Réewum Riisii mi nga xam ne, lum dee dee, mi ngi doon wéy di teg loxo lenn ci réew yim bokkaloon URSS.
Waaye, Riisii xamoon na ne, jamono jooju, Amerig a ko jekku woon. Te, lenn ci réewi penkub tugal yi fekki woon nañu OTAN. Mu xam ni bu deful dara, OTAN dina ko wër ndomb. Ca la muddaaranteek Amerig. George Herbert Walker Bush ak réewi sowu yi dig Mikhaïl Gorbatchev ak Boris Eltsine ne, dootuñu yaatal OTAN ci boori penku. Ñu daldi déggoo cig kàddu ne, OTAN warta cof dara ci wàllu penkoom, lu ko moy, dina jur coow.
Waaye, Riisii, rawatina Gorbatchev, dafa def njuumte lu réy a réy ci lum laajulee ñu bind déggoo bi, xaatim ko. Ndaxte, li ko dale 1999 ba tey, OTAN mi ngi wéy di raafal ay réewi penku, di gën a jege Riisii. Dafa di, tey jii, ci réew yi bokkoon ci URSS, ñaari réew kesee ci duggagul ci OTAN, muy Ikren ak Seworsi. Te, ñaari réew yooyoo dox diggante Riisii ak OTAN.
Li waral loolu mooy ne, njiiti réewu Riisii yi, dañoo xëroon ci sàngara, xawoon a nuur ciy caaxaan ba faf nasaxal réew ma. Moo tax, ay jafe-jafey koom ak i yëngu-yënguy politig yu bare ñoo gaaraloon nguurug Eltsine ga. Rax-ci-dolli, nger mi law ca réew ma, koom-koom biy doxe benn tànk. Amerig moom, nekk ci digg dooleem, di doxal lu ko neex, di buur, di bummi, di ñàkkal faayda Riisii ak di napp ak a noggatu réewi àddina si.
Ginnaaw gi, Boris Eltsine day feebar ba sonn, néew doole lool. Noonu, keroog 31eel ci desàmbar 1999, mu daldi tekki ndombog-tànkam, daldi bàyyi njiiteefu réew ma. Ca la ko Vladmir Poutine wuutoo ca boppu réew ma.
Jëmm joojooy soppi xar-kanamu Riisii, daldi sumb beneen xeetu xeex bob, moo sabab congum Ikren mii am tey.
Lemal sa baaraan, muy ñett.
Dees na ko topp…
“Ayca Eduwaar Mendi ! Fàww nga jëli bii, jàppal balu Mohamad Lasheen bi ! Eduwaar Mendi ! Fàww nga jëli kooooooo… Jëli na ko, Dudu Mendi ! Ki dàq a góolu ci àddina si jëli na ko ! Bi yoon mi ngi xeeñ neex ! Senegaal am na ñaari estaar, ñaari estaar te waxoon nan ko, ñaari estaari àddina : Dudu Eduwaar Mendi ci kã yi ak Saajo Maane mi rate woon penaatiwam ci kanamu Mohamed Abuu Gamal…”
Mu des Saajo Maane. Bu dugale mu jeex. Xol yiy tëf-tëfi, nit ñiy lox. Kub baa ngi fëgg buntu Senegaal. Bët yépp ne jàkk ab bal… benn bal… bal ba ca Kamerun… balu Saajo Maane ba… Lilian Gatounes mel ni ku nàmpe Senegaal, bokk ak nun yëg-yëg bi, naan :
“Mbir mi yomb na, bu dugalee, bu dugalee Senegaal jël raw-gàddu gi nekk Sàmpiyoŋu Afrig ! Fim ne nii Abiib Béy warul toog, xam naa mi ngi jaabante rekk ! Mi ngi koy xool, mi ngi julli niki saa-senegaal yiy xool bal bi ci tànki Saajo Maane yi… Saajo Maane, dawu Saajo Maaneeeeeeeee… ! Saajo Maane def na ko ! Saajo Maane dugal na bal bi !  Senegaal ! Senegaal nekk na Sàmpiyoŋu Afrig njëlbeenug yoonam cim mboor ! Mayo bi am na biddéew !…”
Kenn xàmmeetul kenn. Yuuxoo yi, sarxolle yi, jooy yi… Réew mépp a riirandoo. Ñii di daw xamuñu sax fuñ jëm. Ñee di fëgg ak a mbëkk lépp luñ jot. Ñenn ñiy daanu, xëm ; ñeneen ñiy wëndeel raaya Senegaal gi, def mbooloo, di woyandoo :
“Bojo-bojo yee ! Seen baay ñëw na ! Seen baay ñëw na !”
Mbégte mu ni réye, mësta am ci réew mi. Nde, Senegaal dafa yàgg a yóotu kub bi. Jamonoy AOF ba tey, ni ko Ablaay Jaw waxe, Senegaal a ngi daw ginnaaw njëlbeenug kubam. Ay maasi maas jaar nañ fi, yaakaar yu bare tas niki 2002 ak 2019. Saa bun ko jegewaan ba nar koo téye rekk, mu mel ni dafa am jinne ju koy këf ci sunuy loxo.
Ci atum 1965 la Senegaal tàmbalee bokk ci joŋanteb Kubu Réewi Afrig yi, juróomi at ginnaaw ag jonnam. Xaar bu yàgg booboo waral mbégte mu réy mii. Saajo Maane ak i ñoñam def jaloore ju réy a réy jooju, kenn dootu ko fàtte abadan. Ndaxte, ñoo fi njëkk a indi kub, sargalee ko Senegaal. Siggil nañ Senegaal, sagal ay doomam ak i maasam yiy ñëw. Ndege, seen ndam li keroog 6eelu fan ci féewaryee ca Kamerun, dina tax ñu binde wurus turu Senegaal ci mbooru futbalu Afrig.
Moone, ca ndoorteelu joŋante bi, xel teeyoon na. Ginnaaw bi ñu futbalee ak Simbaabuwe 90i simili dugaluñu, ba arbit ba may leen 4i simili Saajo Maane am penaati dugal ko, ñoo ngi doon ŋàññ Aliw Siise ak i gayndeem. Nu futbal ak Gine, futbal ak Malawi daldi arañefe ñaar yépp, dugaluñu lu moy benn penaati. Coow li nar a jóg. Waaye, mu am ñuy dalal xeli saa-senegaal yi, di wax ne ekib bi dafa matagul, waaye dina baax ndax Senegaal dina yeewuji.
Naka jekk noonu la fa deme. Ndaxte, Senegaal waajalul boppam nim ko bëgge woon laata muy dem Kamerun. Ekib bi dafa waroon a dem Ruwàndaa defaroo fa, tàggatu fa, futbal fa ñaari joŋante laata muy dem ci CAN bi. Waaye, ñenn ci futbalkat yi amey gaañu-gaañu, ñi seen këlëb yi téye woon ak koronaa bi ñoo xajamaloon waajtaay boobu. Biñ àggee Bafusam ca Kamerun tamit, koronaa bi sonaloon na leen. Daanaka sax, du ñépp a demoon. Ndax, Bàmba Jeŋ ak Baaba Caam Ndakaaru lañ leen bàyyi woon ca njëlbeen ga, ngir ne dañ ame woon koronaa.
Loolu doyul, jinne yu ñuul yi di fen ak a dajale. Ay dof di leen tàllal mikoro yi, ñuy léeb ak a kàcc, naan Senegaal “…du àgg sax ¼ de finale…” walla buñ “…amee wërsëg ½ finale lañuy yem..” waaye “…duñ mës a jël kub bi.” Cim ! Ay feni neen. Ñoom ñépp la Yàlla weer keroog. Kon, Yàlla yewwi na askanuw Senegaal ci njabarkat yeek gisaanekat yi. Bir na ne, xamuñu kumpa. Donte ne, nag, am na ñu oyofoon xel lool, gëm leen, di saaga futbalkat yi ak a xas Aliw Siise.
Loolu lépp nag, teewul, Aliw Siise aki ndawam fas jom, muñ, ànd ak fullaak faayda, xar seen tànki-tubéy ngir indil Senegaal sarica biñ yàgg a xaar. Noonu, ñu taxañ Kap-weer ci 1/8 de finale yi, dóor ko 2i bii ci dara, dóor Gine Ekuwatoriyaal 3-1 ci ¼ de finaal yi laata ñu ko ñamalaat Burkinaa Faso ci ½ finaal yi. Yaakaar gi yokk lool. Àddina sépp jàpp ne bii yoon, mooy bu baax bi.
Naam, Saajo Maane rate woon na penaati ci 5eelu simili bi, waaye xàddiwuñu woon. Nde, Senegaal moo futbal finaal bi yépp. Esipt moom, dañ doon xaar, di def ay “contre-attaque” ngir nax Senegaal. Te, bu dul woon seen góol, duñ àgg sax seri. Nde, génne na fa ay bal yu bari, rawatina yu Bàmba Jeŋ yi.
Biñ àggee seri tamit, xawoon nañ tiit. Li ko waraloon mooy ne, Esipt noonu la gañee woon ñetti joŋanteem yu mujj yi laata muy àgg finaal. Te, seen góol bi, Abuu Gamal, dafa fees kã yi, aay lool. waaye, bii yoon, Senegaal moo aye woon. Te bu Yàlla nee waaw, lépp ay sotti. Moo tax, bi Saajo dugalee penaati bu mujj bi, ay rongooñ sotteeku nañ, mbedda Senegaal yi fees dell.
Keroog, réew mi xumboon na lool ba foo sàndi woon mbàttu mu tàkk. Askan wi fàtte naqar wim ame woon yépp ba, daanaka, cinu reer tegewul woon ci kër yi. Njiitu réew mi bég lool sax. Ñu wane ko muy tëb ca Adis-Abebaa bim nekkoon. Mu daldi jël dogal, def feriyee bésub altine 7eelu fan ci féewaryee, ne day delsi Senegaal ngir teeru gaynde ni ñuy teeroo buur.
Bés boobu, Njaayeen yi ak Njóobeen yi ay mburook ndambe lañ reere woon, ndeysaan. Ñi sant Ba, ñoom, xam naa cereek meew baa leen dimbali woon. Waaye, bésub mbégte, bul xol feesee, feesal biir.
Waaye nag, am lu ñuul ci soow mi. Nde, bukki moom, jëfi bukki rekk la mën a def. Dinan ci ñëw…
Senegaal amati na ndam ci 3eelu fan ci weeru nowàmbar wii, jaare ko ci benn ciy doomam, di Muhamet Mbugaar Saar, ab bindkat. Moom mii Farãs tappal na ko raaya bu am solo, muy Prix Goncourt  bu atum 2021. Muy raaya bu ñëw topp ci yeneen yu mu fi jotoon a am.
Muhamet Mbugaar di xale bu am 31 at doŋŋ, juddoo Ndakaaru ci 20eelu fanu suweŋ, ci atum 1990. Doomu Séeréer bu màgge Jurbel la, te jànge ‘‘Prytanée Militaire de Saint-Louis’’ bi ñépp a xam. Foofa la ame lijaasam bii di “Baccalauréat”, laata muy àggaleji njàngam ca Farãs, ca ‘‘Lycée Pierre d’Ailly’’ ak ‘‘Ecole des hautes études des sciences sociales’’. Moom nag, li muy gune yépp, jotoon nañu koo tappal ay raaya yu bare. Jëloon na fi Grand prix du roman métis ak Prix Ahmadou Kourouma ca atum 2015 ak Prix Littéraire de la Porte Dorée ca atum 2018. Persidaa Maki Sàll itam sargaloon na ko fi, defoon ko Chevalier de l’Ordre du Mérite ca atum 2015. Ci téere yi waral jaloore yooyu, man nañ cee lim : La Cale (2014), Terre ceinte (2015), Silence du choeur (2017) ak De purs hommes (2018). Dëgg-dëgg, xale bu jàmbaare la, ndax ku gis ay jalooreem ak li mu bind yépp, dinga xam ni ku xareñ la, mën na li muy def, te it raw na ay maasam !
Prix Goncourt, niki beneen bi ñuy woowe Renaudot, raaya la bu ñuy joxe at mu ne ca Farãs, ngir sargal bindkat bi gën a ràññeeku ci bindkati téereb nettali yiy jëfandikoo làkkuw nasaraan. Waaye ñépp xam nañu ne, làkk woowu jéggi nay digalooy Farãs bay law ci àddina si yépp, ndax, daanaka, ay fukkiy miliyoŋi nit ñooy jëfandikoo làkk woowu. Kon nag, Prix Goncourt, raaya bu am solo la ; cuune du ko gàddu, doonte ci way-jëfandikoo farañse yi rekk la yem.
Prix Goncourt bu mag boobu la doomu Senegaal bi gàddu gannaaw René Maran (ca atum 1921) ak Mari Njaay (ci atum 2009). Kon nag, gàcce ngaalaama, Muhamet Mbugaar !
Li tax ñu tànn ko ci biir bindkat yi bare yooyu doon xëccoo raaya bi, mooy ñeenteelu téereem bi mu bind, duppe ko La plus secrète mémoire des hommes. Muŋ ciy nettali jaar-jaaru bindkat bu xareñoon, ku ñépp séentu woon ca kaw, waaye mu mujjee daanu ba ñépp fàtte ko, ndax rekk, ñàkk dégg-dégg bi nit ñi wone woon ñeel i mébétam. Mu mel ne, kàngami Goncourt yi doon àtte ngir tànn mbër mi leen doy, dañoo yéemu ciy xalaati Mbugaar yu xóot yi, waaye rawati-na ci xereñ gi mu wone ci mbindinam.
Li gën a neex ci raaya Mbugaar bile, mooy bés bi mu ko amee, dafa xaw a yemook 7eelu fanu nowàmbar, di Journée internationale de l’écrivain africain, maanaam bés bi ñu jagleel bindkati Afrig yi. Bés boobu, li ëpp ci bindkati Senegaal yi daje woon nañu ci seen béréb bu siiw boobu di Kër Biraago gu bees. Ñu bare ci ñoom nag jot nañu faa jël kàddu, rafetlu xew-xew bi, biral seen mbégte ci jaloore ju ni mel.
Teewul nag, am ñeneen ci réew mi, ñu yékkati seen baat di ŋàññ Mbugaar ndax ñàkk a rafetlu ay bindam. Waaye loolu, jeneen wax la, ndax dañuy jàpp rekk tontuy Mbugaar ci boppam : “Na nit ñi jàng téere bi ba noppi, buñ amee lu ñuy wax, ñu wax ko”.
Ci sunu wàllu bopp, ci wax jooju lanu jàppandi ba ba nuy jàng téereem yi indi coow lépp. Kon, nu waxati ko : “Gàcce ngaalaama, Mbugaar !”

«Réew mi dafa tagatémbe !», «Dund gi jafe na !», «Lépp a dëgër !», «Danoo sonn!», «Na nu Maki dimbali !», «…walla mu abal nu.»… Ak yile kàddu lanu waa Yëmbël-Sud biralee seenuw naqar ci tolluwwayu réew mi ak nees ko jiitee. Wànte, bees sukkandikoo ci xibaar yi kibaraan (médias) yiy biral fan yii, mënees na wax ne, njàmbat ak jooytuy waa Yëmbël yile, ci réew mépp lay jibee. Nde, wax ji, jenn rekk la : «Senegaalu tey, baadoola du fi naane ñeex ». Nguur gi jël nay dogal ngir njëg yi bañ a romb fiñ tolloogum nii. Nee ñu, dogal yooyee, nguur gi dina ci ñàkke 47i miliyaar. Boobaak léegi, ñoo ngi génney yégle, di janook taskati xibaar yi, di wër ci gox-goxaat yi, añs. Aminata Asom Jaata sax, jawriñu Njënd meek Njaay mi woote woon nam ndaje mu mag ñeel lekk geek naan gi keroog talaata 31i fan ci ut 2021 ca CICES. Waxtaaneesoon na fa njëgi dund yi askan wiy gën a aajowoo, rawatina ceeb bi, diwlin jeek suukar si. Waaye, ba tey daal, askan waa ngi binni.
Ngir natt coono wi askan wiy jànkonteel, amal nanu laajantug-nattale gu ndaw biir Yëmbël-Sud. Doxantu nanu ci mbedd yi, laaj ñenn ci way-góorgóorlu yi fay yeewoo ngir taataan seen i xalaat ñeel tolluwaayu réew mi. Waaye, yemunu ci. Ndax, gannaaw gi, méngale nanu njëg ya woon ci atum 2012 laata Maki Sàll di falu ak yu tey yi ngir natt yokku gi indi coow li.

Yëmbël mi ngi nekk ci biir diiwaanu Ndakaaru, bokk ci depàrtemã Kër Masaar. Ci nguurug Abdu Juuf lees ko xaajoon, def ko ñaari bokki-moomeel : Yëmbël-nord ak Yëmbël-sud. Yëmbël, niki Caaroy ak yeneen bãliyë yi, bokk na ci gox yi gën a tumurànke. Nit ñu bare, dëkkuwaay ak tali yu xat a xat, mbedd yu tilim, te saa bu tawee daanaka fépp ay taa. Moo tax, dékku yokkute njëg yi doon na lu jafe ci góorgóorlu ya fay yeewoo.
  « Kër gu taa, cin lu dëppe, njaay mu lamb, jiba yu fëq… »
Mbas mi, mbëkk mi, mbënn mi, mbëj mi, ndox mi ak… dund gu jafe gi. Nattu bu ñëw, laata ñu koy noppee jooy, beneen tegu ca, gën a tar, gën a metti. Senegaal di mel nig gaal guy daw ci géej gu sàmbaraax, ngëlén li wër ko fépp, ngelaane li koy joow, fu ne mu jëmale ko fa. Ci boor bu ne, gannax yiy baawaan ci kowam. Ñi ci biir gaal giy yuuxook a jooy, ñi ci bopp biy gundaandaat ak a yaataayumbe, léeg-léeg ñu xaw leen a geestu, di leen jéem a dëfël ak a naxee ay dig.
«Kër gu taa, cin lu dëppe, njaay mu lamb, jiba yu fëq… nii la fi deme, jaaxle naa. Sonn naa. Amatuma pexe. Bunt yépp fëgg naa leen.» Waaye, benn ubbeekuwu ci ñeel boroom kër gii leb turam. Bi nawet bi dooree ba léegi, mook ndox mu selladi mi ñoo dëkk, mbott yeek yoo yi diy dëkkandoom. Mbas mi xañ na ko liggéey bim daan suturloo mook njabootam gu sew. Saa bu jant bi fenkee, mu xuus génn, xoslu ji njëlug bés bi, «…bu teyee Yàlla wërsëgal ma, bu ëllëgee duma indaale dara.» Bu dul woon ngëm ak yaakaar Yàlla, «…xàddi kon woon naa bu yàgg». Ni góor gii, ñu bare ci askan wi, ngëm ak yaakaar kesee leen dese ba di leen tax a muñ ngir sàmm seen ngor. Nde, bu dul woon loolu kon, «ma garbo, jaay sama der ni ko samay moroomi jeeg di defe jamono jii te dara yóbbewu leen ko lu dul ñàkk pexe. Waaye, maa ngi jàpp ci Yàlla. Ndaxte, loo muñ mu jeex, Yàlla baax na.» Soxna sii tamit leb turam, ay jooy la daaneleey waxam. Nde, taabalu màngoom ak meññent yu sew-sewaan yi mënu cee dundal njabootam. Jëkkër ji, ab Móodu-Móodu la woon, mbas mee ko tax a daw ñibbisi. Boobaak léegi mi ngi las-lasi waaye taxu koo deme noonu. Nii la askan wi, rawatina baadoolo yi, dëkke. Ñi ci ëpp seen loxo jotul seen ginnaaw, dañuy xëy di daŋ-daŋi ba jant bi so, lépp luñ jot a fortaatu, bu motee njëlug bés, ci lay yem. Bu jant bi fenkaatee, ñu wëri deppãsu bés ba ca topp. Kenn dencatul. Ndax, «boo dencee tey, bu ëllëgee say mbokk denci la walla nga denci leen. Maanaam, boo dencee as tuut li ngay fortaatu, xiif dina la rey walla mu rey sa mbokk.»  Baay Mandaw Gay, Yëmbël-Sud moo wax loolu.
Senegaal a ngi mel nib màggetu-soboronko, xuuge lool, opp ci yaram wépp, foo laal mu onk. Wëliis dund gi, dara yombul. Maas Ñaŋ ab «agent immobilier» la, dëkk Yëmbël-Sud, ci gis-gisam, «luyaas bi sax néew-ji-doole yi àttanuñ ko. Li boroom kër yiy laaj dafa bari lool te xaalis amul. Waaye nag, ci benn boor, mëneesu leen a ŋàññ. Ndaxte, muy simoŋ, weñ, suuf, betoŋ, añs. lépp a yokku.»
Aamadu Jàllo moom, mi ngi dëkke kàrce Baas, dib ñawkat. Mu ne, «Wax-dëgg Yàlla moom, mbir mi metti na. Bu njëkk sax tane woon na. Waaye, nii nii moom boroom kër yi sonn nañu. Boo joxee deppãs sax du mat. Lépp a yokku, dund gi jafe na. Nun, ñawkat yi, liggéeyatunu. Ñaw sax amatun ko. Ndax nit ñi ñawlootuñu, «prêt-à-porter» yi ñuy jéggaani lañuy jënd. Dangay xëy, suba ba ngoon, doo am sax deppãs. Rax-ci-dolli, mbëj mi dafa gën a jafe. Sonn nanu. Noo ngi sàkku ndimbal ci njiitu réew mi, Maki Sàll.» 
Faatimata Ka, jaaykat ca kàrce Laayen, moom tamit ne,
«Dëkk bi neexul, metti na lool sax. Nun, jaaykat yi sax yëg nan ni dafa metti. Lépp a jafe, lépp lañ yokk. Metti na ci góor ñi rawatina nun jigéen ñiy dem màrse. Fim ne nii, lépp lu doon jar juróom, fukki dërëm lay jar… ceeb, diwlin, suukar, saf-safal yi sax, dara yombatul. Nanu Maki dimbali…»  
Naam, mbas mi nasaxal na koom-koomu àddina si. Kenn sañul a wax ne Covid-19 amul njeexital ci njaay meek njënd mi ci àddina si. Moo taxoon, fépp ci àddina si, nguur yi lal i naal ngir sàmm seen koom-koom, aar njëg yi ak xëy yi. Senegaal, amoon na lees duppe “Fonds Force Covid-19”, njiitu réew mi defoon ci 1000i miliyaar ci sunu koppar. 200i miliyaar yi la jagleeloon àntarpiriis yi, wàññee ko seen i juuti. Waaye, mel na ni amul njeexital yiñ ci doon séentu. Ndaxte, li gën a tax njëg yi yokku mooy juuti yu takku yi àntarpiriis yiy fey. Ku daan fey 100 000 FCFA juuti, léegi 200 000 FCFA ngay fey. Bu ko defee, ci askan wi lañ koy fayoo, yokk njëg yi.
Muy jaaykatu jën bi, uude bi, paa yi ci pénc mi, ndaw yiy àttaaya ci taati garab yi, boroom bitig yi, jaaykatu dàll bi, dawalkatu kaaraapid beek àpparànteem, boroom kalaandoo bi walla boroom taksi bi… ñépp a ngi jooytu. Nde, ku ci ne, sa boor, mbir mi dëgër na. Koo ci laaj, mu ne la nguuru Ablaay Wàdd moo tane woon. Te, bin méngalee njëg yi, gis nan ni, diggante 2012 ak tey daanaka lépp a yokku.
Xanaa du Makee fi waxoon Yoonu yokkute ?
«Waaw ! Ba muy wax loolu, yokkuteg boppam, moom, njabootam, ay mbokkam ak i jegeñaaleem a ko taxoon a wax. Xoolal rekk Maki ci boppam lim yor ci alal, yokku naam déet ? Xoolal ay doomam, jabar ji li muy tuur ci xaalis yépp, doom yi nag, rawatina Aamadu Sàll… Nga xool waa Bennoo Bokk Yaakaar, ñenn ci ñoom, laata ñuy nguuru, buñ añaan duñ reer. Ana ñu tey ? Du ñoo fiy dawal daamar yiy jar 100i miliyoŋ ci sunu koppar… fuñ ko jële ? Lii mooy Yoonu yokkute wi Maki noon da koy xàll ?»
Noonu la Saalif Jàllo, maxejj bu dëkk Yëmbël-Sud jàngate mbir mi. Te, bees sukkandikoo ciy waxam, Maki moo gën a xamaatoo li askan wiy jànkonteel, xam na yit naka la war a def ba noppal leen ci coono yi leen gaar fan yii.
Ca atum 2012, Makee fi waxoon lii : «[Yokkuteg] njëg yi, ci gornamaa bi la. Ndax gornamaa bi mooy teg nit ñi ay juuti yu bees, yokk tamit yi fi newoon. Ndaxte lim soxla ci doxalin, lim soxla ci ay tukki, lim soxla ci jënd ay roppëlaan, lim soxla ci ubbi ay àmbaasad, ci ay njawriñ dafa diis, diisaay boo xam ne ngir mu mën ko def fàww mu yokk njëg yi…»
Kon, li Saalif Jàllo wax dëgg la. Makee fi dige woon sax ne, bu faloo, loolu lay jëkk a «…dindi, wàññi ni nguur giy doxe, diisaay bi, ngir alal ji mën a dem ci askan wi»
Benn ci sabab yaa ngi noonu : diisaayu nguurug Maki Sàll.
Nguurug gundaandaat
Ablaay Wàdd dafa amoon lu tollu ci 38i jawriñ, Maki ne woon loolu ëpp na ci réew mu ni tuutee. Tey, mi ngeek 39i jawriñ yu bokkul ak dumbulu jawriñ yi koy digal te seen lim romb na 30. Bun xaymaa jawriñ yooyu yépp nag, daanaka jege nañ 100i jawriñ. Te, bu nu sukkandikoo ci Seneweb (https://www.seneweb.com/news/Societe/combien-gagne-un-ministre-au-senegal-hellip_n_70295.html), Jawriñ buñ tabb ci nguur gi 2i miliyoŋ ngay am ci payoor weer wu dee. Dees na la jagleel tamit boŋu 10i miliyoŋ ngir nga defaree ko sa biir kër. Njiitéefu jumtukaay yeek njàllaleg caytu gi, ci nasaraan, “Direction du matériel et du transit administratif ” (Dmta) mi nekk ci kilifteefu njawriñu ngurd mi. Loolu doyul, saa bu jawriñ jiy amalub tukki liggéey, dees na ko jagleel ndàmpaay luy tollu ci diggante 150 000 FCFA ak 200 000 FCFA bés bu nekk. Te nag, buy tukki «business class » lay toog. Nga xool, 39i jawriñ, ku ci nekk di am lu ni tollu weer wu nekk, ñaata la ci xaalis. Bu fekkoon ne ñoo ngi liggéey sax, mu tane. Waaye, nekkewuñ fi lu dul pólitig ak njuuj-njaaj, di sàcc xaalisu réew mi, di luubal mel niy dëmm, na ma Yàlla baal.
Ablaay Wàdd amoon na SENAT mi doon wann 8i miliyaar at mu ne, Maki ne loolu dafa bare, amul njariñ te dina ko dindi. Naam, dindi na ko. Wànte, tey, mennum Maki mi, moo fi sos ay campeef yu gën a ñàkk njariñ Senat, dàq a wann xaalis. Duggewu ko lu dul làq ay farandoom ci pólitig, sédd leen ci nag wi (xaalisu réew mi). Nde, bim faloo ak léegi, dekkil na CESE ci sàttumbaar 2012, 6i weer ginnaaw bim togee ci jal bi. Mu teg fa Aminata Taal, jox ko nafag 7i miliyaar at mu nekk. Tey, Idiriisa Sekk (mburook soow) la fa teg, yokk nafa gi ba 8i miliyaar, muy feyeeku weer wu dee 9i miliyoŋ, wëliis oto biñ koy jox, esãs bi ciy dem, dëkkuwaayam, ay way-difeem. Ñu jox ko 80i liggéeykat yoo xam ne, ku ci gën a tuutile payoor 800 000i FCFA lay laal weer wu ne, ku ci ëppale di laal ba 3 000 000 FCFA. Rax-ci-dolli, saa buñ amaleem ndaje, dees dàmpe aji-teew ju nekk 1 miliyoŋ FCFA.
Nu ni déet-a-waay, Maki sosati campeef bu gënatee doyadi, duppe ko HCCT, daldi koy jagleel waa PS. Usmaan Tanoor Jeŋ a ko jëkk a jiite. Bim faatoo, Aminta Mbeng Njaay daldi ko fay wuutu. Ci 2021 mii rekk, seen nafa mi ngi tollu ci 9i miliyaar. Aminta Mbeng Njaay mi ko jiite di feyeeku 9 000 000 FCFA te oto bi, esãs bi, dëkkuwaay beek yeneen neexal yi ñëwaguñ. HCCT,  am na yeneen 150i liggéeykat. Bu dee aji-digal rekk nga, dinga laal 1 miliyoŋ ak xaaj weer wu jot. Bu dee aji-digal bu mag nga moom, dees na la ci tegal ab oto 4×4 bu tooy xepp buy jar 27i miliyoŋ.
Ci beneen boor, bi fi Ablaay Wàdd di jóge, boru 3076 miliyaar la nu bàyyee woon. Bi Maki ñëwee, ful na ko 3i yoon, yóbbu ko ba ci 9364. Nga gis ne, ci nguuru Wàdd, bor bi néewoon na te dund gi tane woon na tamit. Waaye, Maki moo ëpp li mu leb, te réew mi tey la gën a “maki” ni ko gone yiy waxe ! Fan la xaalis boobu yépp dugg ? Ana yoonu yokkute wi mu digoon askan wi keroog biñ koy fal ? Ku ko gis it de, man Jàllo gisuma ko !
Askanu Senegaal tollu na ci diggante bu tar cig ñàkk ba sax, li ëpp ci boroom-kër yi mënuñoo matale seen i wareef, rawatinaak ni dund gi yokkoo ci jamono jii. Yokkuteg dund gi nag deful lu dul yokk jafe-jafe yi fi nekkoon. Ndax kat, kenn naatablewul ne sunu réew bokk na ci réew yi gën a ndóol ci Afrig. Waaye nag, ndóol moom tekkiwul ne sag dund dafa war a jafe, doonte sax kenn waxul ni dafa war a yomb, mën naa daal tane, ba mu jàppandi ci ñépp.
Yokkuteg dund gi nu nemmeeku fan yii ci sunu réew ëlëm na boppi baadoolo yi nga xam ne seen i loxo jotuñu seen ginnaaw. Xamees na ne képp kuy dund ci miim réew, réerewul fi mu tollu cig ndóol. Ndeem sax ndóol gi tar na lool ci doomi réew mi, waaye, yokkuteg dund gi dafa yokk yeneeni jafe-jafe ci yi askan wi doon jànkonteel. Ñii xéyatuñu, ñee ngi lab ci mënn mi, ñale ñàkk nañu seen i liggéey ci mbas mi, ak ndaw ñi nga xam ni, yaakaaratuñu lu dul ci mbëkk ngir tekki, añs. Noonu la jàngoroy ñàkk jii lawee ci biir réew mi. Ndax kat, bu nu demee ba ku am di sakkanal, ku daan maye di nëbbatu, boroom doole yi di dimbalante seen biir doŋŋ, fu néew-ji-doole yi jëm?
Li koy firndéel mooy danuy seetlu ni saa bu ñu waxee ni dund gi yokku na, jaaykat yépp ay yokkandoo seen i njëg ca saa sa, duñu xaar dara. Waaye saa bu wàññeekoo, ñii dañuy wàññi, waaye ñale moom, duñ ko sax xalaat walla ñu wàññi rekk seen i njëg nu mu leen neexee. Loolu di wone coxorte gi am ci diggante doomi réew mi, ku nekk di seet ni muy amee, bu jaree sax mu lor moroomam. Yile xeetu doxalin ci sunu askan nag teey na xel lool, kenn xamul fu réew mi jëm ëllëg, su fekkee danoo wéyal bile nekkin. Maanaam ku man sa moroom rekk, wan ko ko. Jàngoro jii nu ganesi dina fi mujjee dëkksi, te nag, am réew balaa jëm kanam, ñépp taxaw ngir def ci seen loxo. Waaye nag, bu fukk di gas, fukk di suul, pënd baay xal abari rekk waaye pax moomu du feeñ. Yooyu doxalin nu nemmeeku ci biir mboolaay mi ñooy wane ni baadoolo yi nekkee ciy tolof-tolof ngir mën a raw rawale seenug njaboot. Ndax kat, doomu-aadama bu ne bala muy jóg di tal lenn, fàww mu am lu mu dunde. Te kat saaku moom bu defulee du taxaw, doonte sax Yàlla moom gémmiñ gu mu sàkk dina ca def aw ñam, muy dund walla mu def ca suuf, fekk dee na. Loolu tax ba yokkute dund gi mënul a tar ba tere nit ñi dund wànte, dina leen gàllankoor ndax duñu mën a suqaliku ba seenug dund gën a naat.
Nit nag ag dundam mënul a naat feek li muy dunde jàppandiwul. Te jamono jii nu tollu, askan wi sonn na lool ndax yokkuteg dund gi jéggee dayo. Yokkuteg dund ci réew moo xam ne liggéey daf fee jafe. Te boo seetloo bu baax, ñi amul liggéey ak ñiy taqale ñoo ëpp fuuf ñi jàpp ci lu dëgër. Ndegam ñàkkum liggéey rekk dafa doy jafe-jafe, dund gi tamit mënul a gën a jafe. Askan wi fim tollu ni lott na lool, amatul menn pexe ngir mucc ci jile jàngoro, xanaa nguur gi ko war a wallu, wallu ko. Nguur gi nga xam ne moom lay soob mu wàññi, walla mu yokk dund gi.
Ci bésub 23 sàŋwiye ci atum 2022 bii di ñëw, la Senegaal fas yéene amal ay wote jëm ci palu njiiti gox-goxaan yi. Gannaaw ba pàrti pólitig yi jàppante ci mbiri yoonu pal gi, maanaam li ñeel doxalinu wote bi ak jumtukaay yi mu àndal, léegi, pàrti yooyee, seen yitte yépp a ngi aju ci nañu nar a taxawe ci joŋante yi ñuy waajal.
Coow li jib lépp, looloo ko waral ci jamono yii, jóge ci anam yi pàrti yi di taxawale seeni mboolooy kurél yi. Kilifag pàrti PUR moo sulli mbóot mi, yëgle ne “ñeenti pàrti yi gën a mag ci kujje gi” déggoo nañu ngir jëmmal seen nas bii doon sàkk mbootaayu pàrti yu kujje gi. Pàrti yooyu ñooy PASTEEF, Taxawu Dakaar, PUR ak PDS. Coow li ne kur ci dëkk bi. Ñu teg ciy fan, mbooloo mi ñu tudde “Yewwi Askan Wi (YAW)” daldi juddu.
Ñenn ñi rafetlu ko ndax yaakaar ne kujje gi dina fi jóge génn ci gutt gi mu ne woon ba léegi, wone dooleem, jàkkaarlook waa nguur gii di sonal askan wi ; ñeneen ñi ñaawlu li kujje gi manul a fexe ba booloo nekk wenn say képp. Ci kow loolu, am na it ñuy laaj naka la ñeenti pàrti doŋŋ di woote ni ñooy taxawal lu mat, daanaka, ay téeméeri làng. Ba tey it, gisees na ñu rafetluwul doxalin wi lal wote woowu, mel ne ñi ko sooke dañoo nawloowul seeni naataango yi ñu bokkal xeex.
Am na sax ñu ci doon booley xaste, di ñaawal kujje gii “man a jaxase ñu àndul, mbete supp kànja !” Teguñu ci ayubés, PDS génneeb bataaxal xamle ne bokkul ci mbooloo mu yees mii, ndax masul a xaatim lenn lu koy firndeel ; yeneeni pàrti yu mel ne AJ/PADS ak Bokk Gis-Gis, ñoom it génne seenub yëgle di wone ni bokkuñu te ànduñu it ci doxalinu kurél gu bees googu di Yewwi Askan Wi. Ginnaaw bi, kurélu Gëm Sa Bopp gi ci bokkoon, far génn moom it ci mbooloo mi, ndax ñàkk a gis boppam ci defin wiy niru xàjjaatle ci biir pàrti yi, mel ne yenn ci pàrti yi bëgg a féetale seen bopp ci kow, ñi ci des ci suuf. Coow li jibati, yëf yi jaxasoo. Ay kàddu jógati di ŋàññ kuje gi ndax seen ñàkk-juboo.
Pëndu coow loolu jotul a wure, meneen mbooloo mu soqikoo ci kujje gi daldi juddu wone boppam. Ñu xàmmee ci ñi ko sàkk, ay pàrti walla kurél yu mel ne PDS, Bokk Gis-Gis, AJ/PADS, CRD… Muy mbooloo mu mag, daanaka walla lu bon-bon, mu tollook dayo moroomam mi ko jiitu. Coow li neeti kur. Ñi jàppoon ni kujje gi mënta fexe ba booloo, gënatee yëkkati seen baat. Jamono jooju yépp, waa Bennoo Bokk Yaakaar (BBY) yi ŋànk nguur gi, ñu ne tekk di seetaan ; ñenn ñi jàpp ne sax, booba ñu ngee ree ci suuf. Waaye ñoom it, ndax seen ay ci coow li du dikk, bu ñu demee ba war a tànn ci gox bu ne, ku fay nekk jaraaf ?
Waaw, booba nag, ana askan wi, moom ? Ana li ciy taxawaayam ? Su dee dëgg rekk a tax ñuy wax, daa mel ne ñoom ñooñee, askan wee lee doon seetaan dëggantaan. Wax dëgg, askan wi moom, daa am lu ko doy sëkk, ak mbënd mi ko léjal ba ci kanamu Yàlla ! Rax-ci-dolli, njëgum njaay mi di yéeg jëmale… asamaan…! Lépp a yokku. Fekk booba, ndox mu ñu naan rafle fi, ba tax jigéen ñi di ko wuti ni doom yu góor. Moonte, askan wi de, moo war a tànn ci diggante waa nguur gi ak waa kujje gi, ñi ko doy ngir mu dénk leen boppi gox-goxaan yi, ngir seen yorin wu rafet. Ku yabu ne, ngir seen dundin ñoŋ.
Lu mu ci manti doon, way-pólitig yi, warees nañuy taxaw-seetlu, ànd ak seen xel, gannaaw ba ñu leen njortalee ñunekk ñu bëgg seen réew, fonk seen gox, te jiital njariñal askan wi. Ndax kat, gàtt-xel weesuwul nit jóg ni kenn waru fee sooke dara te boolewuma ci ! Ndax it, du ñàkk-xel di jàpp ne lu ëpp ay ñaari téeméeri kurel, mënees na leen a boole ci menn mbooloo, ñuy ànd di nas, di xàccandoo, di dóorandoo ?
Waaw waaye, ndax bokkul it ci gàtt-xel nga woo ay nit ngir ngeen ànd xeex, ba noppi naan leen “Yeen tekkiwuleen dara, toppleen rekk sama gannaaw ma yóbbaale leen ?” Xaste wi nag, moom, mënoon naa ñàkk, rawati-na ba muy niru tayeef. Ndax, xanaa kañ, kuy nas ngir boole ay nit, ñu àndul bokkuñu kurél kepp lay man a woo ? Rawati-na, mbooloo moo xam ni, génn nësër doŋŋ moo ko tax a jóg, maanaam, bokk sotoo ki ñuy jàmmaarloo, ba mu abal leen ? Ana kon lu fi indi ñamu supp kànja wu neex woowule ?
Ak sunu xel mu gàtt, foog nanu ni, laaj yooyu de, suñ leen sampoon ca njalbéen ga, jafe-jafe yu bare, maneesoon na leen a moytu. Am déet ? Waaye ndegam su ndox tuuroo, ab ban a cay des, waa kujje gi, warees nañoo taxaw-seetlu, defaraat seen koddaay, te fexe dëgëral seen taxawaay. Ñaar ba ñetti mbooloo sax man naa am, su dee ñoom ñi ko séq dañuy bàyyi xel ci ne, li leen xàjjaatle ak nguur gi moo ëpp solo fuuf li jaar ci seen diggante, ñoom ci seen bopp. Na fekk nag, ku ne xam sa bopp, ndax kat, bët du yenu waaye xam na lu bopp àttan. Ba tax na, waa kujje gi, su ñu bëggee ànd ànd wu rafet te yàgg (naka BBY amale), fàww ku ne xam li ngay “peese” ak nu sa moroom tollu.
Ana kuy weddi ne, Usmaan Sonko, li muy gune yépp, ak li muy doon gan yépp ci làng gi, doole ji mu am tey, kenn mënu koo nasaxal ? Ana kuy nàttable dayob Ablaay Wàdd ak PDS ? Ku xam jaar-jaaru pàrti boobu xam ne, moom du nangu mukk geneen kurél di ko jiitu, feek wonewul boppam ba wuutu PDS ci taxawaay bi mu am booba ba léegi ci làngu pólitig bi ak ci réew mi. Loo bañ-bañ lëg, nangul kooy noppam yu gudd ! Lii nag, am na njàngale mun ci man a jële : fi ñu tollu nii, PDS ak PASTEEF mënuñoo bokkagum menn mbalka mu ñuy naane ! Ndax nag, soxlawul di naxante, joŋantey pólitig yii, xëcco nguur a ngi ca xol ba ; te sax, ñenn ñi, duñu fàtte mukk seen nafa, fu ñu toll.
Loolu nag, terewul waxtaan, weccee xalaat bokkay nas ñeel anam yi wote wi war a doxe. Koonte nag, ñaari mbooloo yii soqeekoo ci kujje gi warul a jaaxal kuy seetlu, di jëfandikoo xelam. Waaye li war a leer ci boppu ku ne, mooy ni, ëpp doole sa moroom warul a tax nga xeeb ko te Wolof Njaay nee na “koo xeeb, mu yab la”. Te, li wóor ba wóor mooy ne, kenn ci làngu pólitig gi, mënul a dem moom kese ci xare bi ba jële fa ndam, ak doole joo mënti am ! Ci way-pólitig yi nag, mel na ni, kii di Maki Sàll moo gën a mokkal njàngale moomule… Dëgg la, moom nag daa yore kopparam gu duun, boole cib xaatimam bu am solo. Moo tax it…
Kujje gi daal, war naa seetaat boppam. Ñi man a ànd, nañu ànd booloo. Ñi bokkul genn kurélu mbooloo nañuy yëgante, bokk xeex ngir wote wi ci boppam jaar yoon ; te ñuy bañ a xeebante, bañ a tamante dëmm. Tey bàyyi xel saa su ne, ci nekkinu askan wi ak it ciy xalaatam. Leneen lu way-kujje gi war a bàyyi xel, mooy luñuy def ba fexe wéyal seeni mbooloomi kurél yi, gannaaw su wote gox- goxaan yii jàlle. Ndax kat, xeex bi day door rekk… te kuy dem xare war a fàggandiku !
Uséynu Béey
Weeru màrs wii weesu, Senegaal tàngoon na jipp ! Gannaaw ba alkaati yeek sàndarm yi jëlijee Usmaan Sonko ngir jébbal ko Yoon, daanaka waa Ndakaaru yépp, waa Senegaal yépp sax, rawatina ndaw ñi, dañoo jóg nekk benn say, ne : “Du fi ame !” Keroog ak fan ya ca topp, jàppante bi metti woon na. Waa Nguur gi ne duñu bàyyi, gune yi gën leen a dëgër fi ñu jàpp. Noonu la fi fukki bakkan ak ñett rotee. Ñoom ñépp di ay waxambaane yu tollu ci seen diggu ndaw.
Ndax fu bakkan di rot, mat na di fa tudd yàqute yu dul jeex ci alal ? Ãxakañ ! Waaye, xel demul ci di leen méngale. Li nu soxal fii, mooy seetlu ni, li ëpp ci lu yàqu, nekkul ay alali doomi réew mi donte ñàkku ci. Waaye ay moomeelu doxandéem lañu, diy Tubaab yu sanc seen i këri-koom ci dëkk bi, ba tax ñu aakimoo daanaka koomu réew mépp. Këri koom yu mel ne Total, Auchan, Senac, añs. Loolu di nu fàttali bàkku yenn ndaw yiy xeex ngir Senegaal moom dëgg boppam : France Dégage ! (“Farãs jóge fi !”). Muy lu mat a jàngat ndax day wone ni, ndaw ñaa ngi ci tànki seen i mag yi fi nekkoon doon bañ nooteelu doxandéem bi. Te xaley tey yii, mel na ne ñoo gën a farlooti ci farata jooju.
Loolu lépp a taxoon Nguur gi dellu gannaaw, yolamal loxoom, bàyyi Sonko mu ñibbi. Guléet, ca ba muy ne ci jal bi, Persidaŋ Maki Sàll gis lu ko jaaxal, ëpp ko loxo ba tax mu walluji, ñaan xalifa yi ñu dugal seen loxo ci mbir mi, ba noppi nangul leen lépp lu ñu ko laajoon ngir indi jàmm. Mu mujje jél kàddu gi ñépp doon xaar, wax ak réew mi, ci anam yu ko kenn masul woon a gis : yëramtu, dige, ñaan njekk, woote juboo ak bennoo. Kujje gi ñoom it, wormaal kilifay diine ji, jóg ni kenn du dox i tànki jàmm bàyyi leen ginnaaw. Waxtu ya jiitu kàllaamay Maki yi, Usmaan Sonko jëkkoon na jël kàddu, wax waxi jàmm, waaye it teg ay sàrt yu leer yu Nguur gi war a jaar, ci gis-gisam, ba mën dalal réew mi.
Moo tax it, askanu Senegaal dina santati Sëriñ si. Ñoom ñi nga xam ne, daanaka, réew mépp a ngi doon xaar seen kàddu, ba nit ñi demee ba jàq. Ki ci gënoon a ràññeeku doon nag Sëriñ Muntaqaa Basiiru Mbàkke. Moom mi doxoon diggante Njiitu Réew mi ak kujje gi. Ñépp déggal ko, jàmm dellusi ci dëkk bi. Muy firndeelati solos sëriñ si ci nekkinu askanu Senegaal, te muy luy màndargaal Senegaal (te di dëggal lan ca jotoon a bind ci ginnaaw, ci sunub bataaxal bu nu duppe woon : ”Sëriñ seek a bari doole !”).
Waaye, ba lépp nee tekk, lépp sedd, waa Nguur gi mel ne du ñoom : ña laqatu woon ñépp génnaat di mbéléléli ci rajo yeek tele yi. Maki woote ndaje, wax ak guney pàrteem, di gaaruwaaleek a xupp kujje gi : “Li fi amoon, du fi amati !”. Mel ne, tey la Waalo gën a aay.
Teguñu ci juróomi weer, Persidaŋ Maki woo Ndawi Réew mi, wotelu sàrt yu yees yuy rëbb mbéeféer yi, ci ni ñu ko waxe.  Mu nel ne nag, dañuy taafantoo jiyaadis yi, ndax ku seet ba ca biir xam ni, ñi ñuy rëbb dëgg, du ñeneen ñu dul waa kujje gi ! Noonu boog, la ko ñu bare jàngate, ay boroom xam-xam yuy jàngale ci iniwérsite yi, waa kujje gi ci seen bopp, ba ci Usmaan Sonko mii jagleel xew woowu ay kàddu yu am a am solo. Du caagéen ne, danuy tëkkale Usmaan Sonko ak ay kàngami Afrig yu mag yu fi nekkoon. Waaye nag, neexul ba neexul, ngóor si, ni mu waxe keroog jooju, gëj na fee am (jóge ciy way-pólitig), ca jamonoy Séex Anta Jóob walla Tomaas Saŋkara. Ne jàkk waa Tugal, tudd seen tur, xamal leen ne lu bon te yées ci Afrig, ñoom a, walla boog seen loxoo ngi ci. Ba noppi di leen digal ñu teggi seen loxo ci kaw Afrig te abal nu !
Sàrt yu bees yii nag, li ci doy waar mooy ne, ëpp nañu téeméeri ponk, te sunuy Ndawi Réew mi, ciy “anam yu jamp” la leen ko gornamaŋ bi jébbal, ñu war koo jàngat itam ci diir bu gàtt (benn ba ñaari ayu-bés). Moone, ñoom ci seen bopp, ci bataaxalu Commission des Lois, di kurél gi ñu jagleel liggéeyu caytu sàrti Yoon yi, ñu ngiy xamle ni :
”Code Pénal bi ak Code de procédure Pénale bi (ñaari téere yooyu ñu leen di woteloo) soo leen joxoon ñu seen xel màcc ci mbiru Yoon sax, dinañu am i jafe-jafe ndax dañoo naqaree jàng, kenn mënul a xam dëgg lu ñu wund ; waxatumaak nun Ndawi Réew mi nga xam ni, dara lañu amul ci xam-xamu Yoon”. 
Waaw, ñii de, ñu xam loolu ba noppi, bind ko ba mu leer ci seen bataaxal, ñoo walbatiku wote sàrt yooyee, te naan nu: ‘Sàrt yii baax nañu ci askan wi’! Ku leen di déglu ba di leen gëm ?
Maki moom, booba, mu ngiy wër réew mi, dëkkoo dëkk, di nemmeekuji koomu gox-goxaan yi. Ci li mu lay, ndax ñu bare weddil nañu ko loolu, jàpp ne ay yëngug pólitig doŋŋ lay doxal noonu. Lum ci mënti doon, li yéeme ci mbir mi, mooy nit ñu baree bare yi muy dajale saa su ne, ciy jamanoy koronaawiris bii ! – Am sax ñu ñuy yab ciy woto, péey ba péey, gannaaw ba ñu leen compalee as tuut ciy koppar -. Dëgg la, ba mu noppee ciy doxontoom yooyu, xelam dellusi na, ba tax muy digle ñu bàyyi mbooloo yu tàkku yi ñuy woo ci xew yi. Xéy-na ndax “Covid 19” day moytu ay xewi Persidaŋ Maki Sàll ? Bugaan Géy Dani moom, faalewul waxi Maki yooyee, ndax moom it sol nay dàllam di doxal li mu tudde “Tibbi Tànki Maki”. Di wër réew mi, fu Maki jaaroon mu jaar fa, lu Maki waxoon, mu weddi ko ba mu set wecc ! Nit ñu baree bari di ko topp. Usmaan Sonko, moom it, ne kenn du dem mu des, daldi jëlaat “Nemmeeku Tuur” yi mu nu tàmmaloon. Wuudey Medina yi de, ñoom, duñ ko réccu ndax seen i njaay yi mu leen fexeel ba ñu jar, ci kaw dimmali liggéeykati Senegaal yi.
Senegaal nag, wax ko te dee, day réew mu doy waar ! Ndax kat, jamono jii koronaa bi gën a lëmbe àddina si, rawatina ci miim réew, la nit ñi mel ne ñu raatukaan ! Ku la gën a ñeme mbas mi, nga ni kii la ! Mu mel ne, nit ñi dañoo dem ba ës, walla book ñu tul (tul bu wuteek ñakku yi fi lamb ba dee !) ba tax koronaa bi du leen mënal tus ! Te kenn rawu ci way-pólitig yi.
Waaye kenn du nettali doxantuy Maki Sàll yooyu te doo yëy yàbbi ci mbiru nervis yi, maanaam dóorkat yi ! Ñépp gisoon nañ fi ne, ci xew-xewi màrs yi, ay sàmbaabóoy yu gànnaayoo seen i yat, walla ay jaasi, ñoo doon daw ci tali yi di rëbb xale yi doon ñaxtu, di leen jàpp, di leen dóor, dóor yu metti. Loolu lépp nag, doon ame ci kanamu takk-der yi, mu mel ne sax, ñoo àndoon ci seen “liggéey” boobu ! Dóorkat yooyee ñoo feeñaat ci doxantu Maki yi. Ñu neeti ci seen mënin, di jàpp, di dóor gone yiy ñaxtu walla sax ku ñu gis rekk nga sol mbaa nga takk lu xonq ! Dëgg la, seen kilifa moo fi newoon, lu yàggul dara, moom lu xonq du ko gis ! Waaye ku taxaw seetlu dinga gis ni, ba Persidaŋ duggee Tuuba, dóorkat yi dañu ni mes ! Kenn gisul, kenn yëgul. Moo tax it, gune yi xaaruñu ku leen woo : takk seen i sagar yu xonq coyy, di yuuxu, di sànni suuf, ñenn ñi sax di yuuxu turu… Usmaan Sonko ! Dóorkat yi daal (walla seen kilifa ?) ñemewuñu Boroom Tuuba ! Lu mu ci mënti doon, gannaaw takk-der yi, ay dóorkat, fenn lañ leen soxlawul. Te réewum Yoon sax, daa mënut a ànd ak li nu mel. Maki nag, war naa seetaat boppam !
Ayu-bés gii ñu génn nag, Persidaŋ wooti na Ndawi Réew mi, ñu wotelati ko ay sàrt yu bees yu jëm ciy doxalinu wote yi. Fii tam, lu yéeme feeñ na fi : lu bare ci déggoo yi amoon ca Dialogue National ba (Jataayu Waxtaanekaayu mbiri Réew mi), walla ponk yu ñu yaakaaroon ne Persidaŋ dina ci jël ndogal, dañu leen teggi teg fale ! Xeli nit ñi gënatee teey ci mbirum ñetteelu màndaa bi ñuy ruumandaat booba ba léegi, di wax naan, mu ngi ci xelu Maki. Te loolu lépp fekk na mu soppi, ni mu ko neexe, tëralinu gox-goxaan yi ci Ndakaaru, te tagguwu ci kenn ! Waaye li ci kanam rawul i gët.
Fii ñu toll nii nag, yenn xel yaa ngiy ñaaw, yeneen yaa ngiy nàcc. Lii lépp ciy xew-xew yu baree nii, ame ci diir bu gàtt ; xew wu la ci gën a metti walla gën laa lëj, nga ne bii la. Mbaa réewum Senegaal dina ko mën a dëkku ? Mbaa du ñaareelu “weeru màrs” daf fe nar a am ? Li gune yiy woowe 2e vague, maanaam ñaareelu sóobu ciy ay ? Dëkk bu yëngu bii, nu fiy jàmm dellusee, sax fi dakk ? Te muy jàmm ju lalu ci dëgg ?
Wax jaa ngi noonu. Nun waa Senegaal nag, ndax warunoo seetaat sunu bopp ? Ndax kat, fu fen di mën dëgg, fu kàdduy worook i jëf, taxawal fa luy jëm kër du yomb ! Rawatina réew moo xam ne, Nguur gi, jay-doole rekk la xam te di ko doxaale bu baax. Fàww kon, ñi bokk gis-gis te gëm seen bopp, gëm demokaraasi te féeteek askan wi, booloo, takku tey xàccandoo di dóorandoo, su nu bëggee tekki buumu-njaam gii nu tënk ba léegi.
Uséynu Béey

Solhan, gaawu, 5eelufan ci weeru suweŋ, ci kow i néew la jant bi fenk. Xetub bànqanoos bu jaxasook xetu deret ubale foofu yépp. Ay mag ak i ndaw, góor ak jigéen, ñoo tëddoon ci suuf su xonq si. Ñenn ñi doon i néew, ñeneen ñi deewul amey gaañ-gaañi fetel. Tuut-tànk yi sax muccuñu ci Kalachnikovs yi. Way-feteerlu yi ñoo fa jaar ci guddi gi, rey fa 160i nit. 2015 ba tey, guléet cong mu ni mel di am ci réewum Burkinaa Faaso.            
Solhan, 2i waxtu ci guddig àjjuma 4eel jàpp gaawu 5eel ci weeru suweŋ, lépp a ngi ne selaw, waa dëkk bay nelaw. Picc woyul, rab doxul. Dëkk bépp muuroo lëndëmaayu guddi gog, mu ngi sànge nit ña malaanum noflaay, ngir teggil leen coonoy liggéeyu bëccëg bi. Waaye, guddi gu bët setagul, lu ne xaj na ci. Ndege, jàmm jooju, du woon luy àgg bët-set.
Ci biir dal ak tekk googu lañ tàmbalee dégg i riiri móto yuy jibee fu sori. Riir yiy gën di yokk, di jegesi, ànd ak i yuuxu ak i «Allaahu akbar!». Ndekete, way-feteerlu yaa leen ganesi. Musiba dikk na ! Balaa ñuy xippi seen i bët, feteli “Kalachnikovs” yi tàmbali nañuy sox, di ratatati. Bitig ya, kër ya ak yenn ciy palaas di tàkk. Yuuxoo yi, soxi fetel yi, saxaar si, lépp jaxasoo, mu mel ni àddina suy tukki. Nit ñay tëb ci lal yi, xale yay daw làqu ci seen i way-jur, jigéen ñay yuuxoo ak a xaacu, mag ña boole tiit ak njàqare, góor ña saalit : dee dikk na ! Laata ñuy xam li xew, yenn ciy bakkan jot nañoo rot, ñu bare ame ay gaañu-gaañu. Li guddi giy dem, limu néew yeek nit ña amey gaañu-gaañu di yokku. Noonu, ba bi ndimmal liy agsi Solhan, daanaka, 6i waxtu ci suba jot na. Ndeysaan, boobu, fekk na way-feteerlu yi rey 160i doom-aadama, lem seen i dëbës, ne mes.
Tiis week naqar wi ame ñépp. Ñu ne yàbb, kenn xamul looy wax. Xel yi fattu, rongoñ yiy tuuru, bët yi xonq.  Isuf Sow, meeru Solhan ne, «musiba bu réy a réy la». Daanaka, ameesoon nay jafe-jafe ci limub néew yi. Solhan, 5000i bakkan lees fa limoon laata rey gi di am. Ci gaawu gi, waa dëkk bi ñoo gaawantu dajale néew yi, wodd leen i basaŋ, boole leen rob ci 3i bàmmeel, bàmmeel bu ne ñu suul fa lu tollu ci 50i néew ak lu teg.
Bees sukkandikoo ci kàdduy benn depite bu waa “Agence France-Presse” doon laaj, 20i xale ñàkk nañ ci seen bakkan. Mu teg ci ne, ba ci dibéer ji, takk-der yaa ngi doon luññutu, di wër ngir teg loxo way-feteerlu yi def ñaawteef bile. Dafa di, ba nëgëni-sii, kenn ci way-feteerlu ya fay xoqatal ak a fitnaal askan wa waxagul ne moo def lu ni mel. Du waa Al-Qaida, du waa EI (Etat Islamique).
Bees sukkandikoo ci ñenn ci waa dëkk ba, way-feteerlu yi dalub «VDP» (volontaires pour la défense de la patrie) yi lañ jëkk a song laata ñuy rajaxe mbellum wurus wu dend ak dëkk bi.
Adama, benn pël bees rawale Wagadugu, ca lalu loppitaan ba mu nekk, ne way-feteerlu yi dañ leen waxoon ne «waa dëkk bépp lañuy rey laata sox yi tàmbalee taw sunu kow». Moom, 40i at la am, di jeexkatu wurus. 3i sox la ko way-feteerlu yi dóor, mu daw làqu ci suufu mbaaram. Bu dee-delluwul woon, àllaaxira lay yeewooji.  Waaye, doom ji, moom, muccul. Ndeysaan, ci kanamam lañ reye doomam ji tolloon ci 5i at doŋŋ, ak 3i doomi-bàjjenam.
Ay seede yu bari yu fa dëkke nee nañu ay góor yu gànnaayu delsi nañ fa ci guddig gaawu gi, taal la fa desoon ciy bitig. Looloo sabab waa dëkk ba mujj daw. Ñii war seen i saret, ñee seen i móto, ñeneen ñi doxe tànk, wutali Seeba mi leen soree 15i kilomeetar. Ci diggante 2i fan yi rekk, nee ñu lu tollu ci 1000iy nit teersi nañ fa.
Njiit yaa ngi jaaxle. Fu ne nguur gaa ngi fay sàkku ndimbal di soññ askan wi ci ñu maye seen deret.
Kuy dékk say rongoñ di leen siimee cereem, deesu ko ñaan ñeex
Nees ko saxoo saa bu dara xewee, yégle tàmbalee jib, ñii di ñaawlu, ñee di wone seen ñówental ; ñenn ñiy jaale, ñeneen ñiy joxey dogal.
Ci gaawu bi, Njiitu réewum Burkinaa Faaso, Roch Marc Christian Kaboré, dafa méngale cong mi ak coxorte ak ñàkk a nite. Mu xaatim ab dekkereb ténj 3i fan. Njiiti réewi Afrig yi ak UA di génneey yégle ngir, ci seen i mbind, biral seenuw naqar ak ànd biñ ànd ak askanu Burkinaa Faaso ak i njiitam.
Antonio Guterres, njiitalu ONU, moom, dafa ñaawlu mbir mi laata muy wax ne, «dafa jot àddina sépp booloo daldi dimbali kenn ci ñoom ci jafe-jafe yi muy jànkonteel ak taafarug pétteeral gi».
Jawriñu mbirum bitim-réew ju Farãs, Jean-Yves Le Drian moom, ci dibéer ji, ci Twitter la xamlee ne dina dem Burkinaa Faaso ci ayu-bés bile ngir jaale leen ci turu réewam.
UE ñoom itam, ci seen yégle, dañ ñaawlu liñ woowe jëfu buqat ak coxorte. Mu ñaax njiit yi ñu def seen kemtalaayu kàttan ba jàpp way-feteerlu yi ko def.
Waaye, ndax warees na xaar dara ci doxandéem yile ? Lii xew, ndax ñoom mucc nañ ci ? Gànnaay yi way-feteerlu yiy reyee doomi Afrig yi, ku leen di defar ku dul ñoom ? Ku leen di jaay ? Ku leen di tasaare ci àddina si ? Ku leen di dugal Afrig ? Kan walla ñan ñoo ngemb reykat yu soxor yile ? Ku leen di dundal, di leen jébbal i xibaar, di leen xelal pexem xare ? Bu dul ñoom it, ñàkkul ñu am i tontu ci laaj yile. Kon, dara jàppuleen lu dul naaféq. Nde, buñ sañoon, Afrig du jóg ci fitna. Dafa di, kuy dékk say rongoñ di leen siimee cereem, deesu ko ñaan ñeex.
Càggante walla néew doole ?
2015 ba léegi, réewum Burkinaa Faaso mi ngi jànkonteel ak i jafe-jafe ñeel pétteeral gi. Boobaak tey, ñoo ngi góor-góorlu gaa, waaye dafa mel ni pexe amagul.
Ci atum 2019 lañ jël VDP (Volontaires pour la défense de la patrie) yi ci ndigalu njiitu réew ma Roch Marc Christian Kaboré. VDP yi ay way-yebu yu jël seen dogalu bopp, ràngu ci xeex bi ngir dimbali soldaar yi. Ndaxte, làrme bi kese mënul a xeex ak way-feteerlu yi. Ñoom VDP yi nag, rafet nañ yéene lool, waaye seen xam-xam màccul ci xare, seenub tàggat matul te seen i gànnay doyuñu, teg ci. Moo tax, àjjuma jii weesu rekk, rey nañu 14i way-yebu ca Tadaryat, benn dëkk bu féete ci bëj-gànnaaru réew ma. Meeru Solhan bi ne, ci guddig cong mi, lu tollu ci «20 ak 30i way-yebu » dañ mujjee daw ci kanami way-feteerlu yi ak seen i “Kalachnikovs”.
Ñoo yay, kat…
Ci bési 17eel ak 18eel, songeesoon na benn dëkk, rey fa 15i nit ak benn soldaar. 2015 ba tey, ci xayma, way-feteerlu yi reyagum nañ ca réewum Burkinaa Faaso 1400i nit, sabab toxub 1 tamndaretu nit. (1 milyoŋ)
Moone, bésub 14eel ci weeru Me bii weesu rekk, jawriñu kaaraange réew ma, Sérif Si, demoon na Sebba, wax fa ne jàmm delsi na, dalaloon fa xel yi. Ana mu tey ? Ana soldaari Farãs yi bokk ci Barkhane ak soldaari Càdd yi bokk ci G5 Sahel (Gànnaar, Càdd, Burkinaa, Mali, Niseer) ? Njiit yi dañoo sàggan walla seen i réew dañoo néew doole rekk ?
Mu mel ni pexe amatul. Boroom làmmiñ yu ratax yi ne, Nguur gi ak soldaar yi wóoloontewuñu. Te li ci gën a doy waar, mooy ne, bi mbir mi amee ba léegi, du ndaje, du dara lees amal ngir jagleel ko ko. Lu waral loolu ? Lu tax sàmmkati kaaraange yi yéex a yegg Solhan ngir xettali askan wa ? Lu tax soldaar yi féete Sebaa nekk ci diggante 12i km kese yéex a ñëw ? Ndax li yoon wi baaxul doy naw lay ? Ndax ndell yi way-feteerlu yiy suul ci yoon yi war na tax ñuy seetaan askan wiy dee ci anam bu ni ñaawe ? Laaj yaa ngoog…
Luy jot jot na ginnaaw dee, bennoo mbaa deewandoo
160i néew, du lu ndaw. Muy xew-xew bu tiis lool, metti ci xol. Àddina sépp waroon a yëg metit wi, bokk naqar wi, waaye ñu soofantal ko. Afrig yépp waroon a mànkoo, bàyyi lépp, ñëw bokk ak doomi Burkinaa Faaso yi tiis wi, jàppale leen ci fànn yépp, taxawu leen ci boor yépp. Waaye, ñoom it, ñu yées doxandéem yi, daldi néewal mbir mi ci seen doxalin. Ni taskati xibaar yi jële mbir mi, day firndeel tuutal biñ tuutal jéyyab Solhan bi.
Ndeysaan…
Naam, nguur gi, boobaak léegi mi ngi góor-góorlu di def lum mën. Waaye, dafa mel ni ku wéet ci xeex bi, moo tax sottiwul. Warees na jàngat taxawaayu campeefi àddina si, rawatina yu Afrig yi. Nde, dafa mel ni mbir mi yëngalu leen. Bu dee àddina si sax, mënees na bañ a aayal seen ñàkkug yëg-yëg ci mbir mile. Nde, sikk amul ci ne, lenn rekk a leen soxal ci Afrig, mooy alal ji fi nekk. Li ci des, seen yoon nekku ci. Dañuy xoromal rekk, wànte safu leen sax.
Waaye, ni doomi Afrig yi woyofalee mbir mi moo ruslu. Dëgg la, génne nañ i yégle di ñaawlu, di ñówental, di jaale ak a digley dogal. Waaye, ndax fa lañ waroon a yem ? Ndax mbir mi metti na leen dëgg-dëgg ? Lan moo ciy seen cër ? Ban taxawaay lañ ci am ? Ana ndimbal liñ war xettalee seen mbokk mii di Kaboré ? Naka lañ ko fas yéenee taxawoo ?
Tey laaj yi doomi Afrig yu bariy laaj ñooy :
Ana njiiti réewi Afrig yi séqiwoon i jéego, naaw ba Farãs, naan «Je suis Charlie» ? Ana njiiti réew yi doon jooy keroog bi Jàngu “Notre-Dame de Paris” tàkkee, mu am sax ñu ci “lakk” seen xaalisu askan ?
Ërob, saa bu fa dara xewee, ñoom ñépp ay booloo, jàppalante.  Nun, tamit, nu ànd ceek ñoom di leen ko jooyle. Dafa di, àgg nan ci, bu ñu reyee 2 walla 3i tubaab ci Afrig, mu mel ni àddinaa tukki.  Waaye, buñ reyee 160i doomi Afrig walla lu ko ëpp sax, dañuy naqarlu mbir mi, jàll, jublu ci leneen. Moone de, bakkan, bakkan la rekk. Benn bakkan gënul bi ci des. Te booy fonk bakkan, bu sa mbokk a ci gën a yay. Nde, mbokk dañu koy dox mbaa ñu wax ko. Waaye nag, làmmiñ rekk, doxul mbokk.
Ni mbir mi safadee njiiti Afrig yi dafa doy waar, yéeme, raglu. Nees soofantalee dee gi ci Afrig dafa yemook xeebeel bi doomi Afrig yi xeeb seen bopp, rawatina njiit yi. Wolof ne, ku xeeb sa cosaan, ñu xeebal la ko. Moo tax, ba tey, noo ngi wéy di suufe ci kanamu tubaab yi, doyadi lool ci seen i bët. Buñ nu yabee, nun la. Te du, su bukki yabee gaynde, ca doxin wi la ?
Ay doomi Burkinaa Faaso lañu rey, sunuy mbokki deret, sunuy mbokki cosaan, mbatiit, sunuy mbokki Afrig, sunuy dëkkandoo. 160i nit ñiñ rey ak ñi dee ñépp ci Afrig ba mu daj ci anam bu ni mel, warees na leen jàppe niy doomi Senegaal, Mali, Koddiwaar, Gana, Kamerun, Niseryaa, Niseer, Gine, ba Afrig daj. Wenn xeet wi la. Lii xew ca Solhan, la am Mali, la xew Càdd, la xew Kamerun ak yeneeni réewi Afrig, jombul mennum réew ci réewi Afrig yi. Kon, kenn warul a bank say loxo di seetaan sa moroom.
Lu tax Senegaal bokkul ci G5 Sahel bi ? Ak ni làrme Senegaal xareñee ci xeex fitna ak delloosi jàmm, àddina sépp seedeel ko ko… Ay mbokkam aajoowoo ko, mu beru, dummóoyu leen ! Lu tax ? Jàmmu Mali, mooy jàmmu Senegaal ; jàmmu Burkinaa Faaso mooy jàmmu Afrig. Ku jàpp ne mën nga aaral sa bopp sam réew yow kese, juum nga. Ku ci jàpp ne yow rekk mën ngaa muccal sa bopp ci fitnay pétteeral gi, naatal sam réew, yaa ngi nax sa bopp, walla nga tey ko rekk. Booloo mooy doole te moo fi sës. Luy jot jot na ginnaaw dee. Dama ni : bennoo mbaa deewandoo tey Solhan, ëllëg feneen. Yàlla tere tereeti ko, waaye nag…
Paap Aali Jàllo
Tey, Senegaal, kenn mënul a wax waxu pólitig te doo ci boole Ceerno Alasaan Sàll. Turam ak turi Usmaan Sonko, Bàrtelemi Jaas, Xalifa Sàll, Abdul Mbay, Mamadu Jóob Dëkuruwaa ak Mamadu Lamin Jàllo ñoo gën a fés ci kujje gi. 
Seen yéenekaay LU DEFU WAXU amal naak moom laaj-tontu bu yaatu, di ci waxtaane mbiri réew mi ak xew-xewi jamono. 
Xaajees na waxtaan wi ci ñaari pàcc. Ci ñaareelu pàcc bii, Ceerno Alasaan Sàll day wax ci téere bim génne bu yàggul, li ko tax a bàyyi APR, yorinu réew mi, wote yi ak mbirum Usmaan Sonko ak Aji Saar.
(Ci taataanug Paap Aali Jàllo)

PAJ : Lan moo la tax a bind sa téere bi nga duppe Le Protocole de l’Elysée, Confidences d’un ancien ministre sénégalais du pétrole ?
Jërëjëf ci laaj bu amati solo bii nga ma laaj. Dina ma tax a leeralaat lu bare. Téere bi, li tax nu bind ko mooy ne, dan bokkoon ci nguur te, lépp loo gis ci nettali lay mujj.
Dafa di, doomi-réew mi, nees yore réew mi da leen a itteel ; rawatina maas yiy ñëw ëllëg, war a xam naka lañ daan saytoo seenub ndénkaan, seen moomeel. Moo tax, dinañuy am i laaj yu bare te jaadu ñeel alal ak bokk-moomeelu askan wépp. Ndaxte kat, yoon la, nit ñiy fànnoo seen yorinu réew, di laaj ak a gëstu ci li leen ci jaaxal. Rax-ci-dolli, dafa yell askan wi xam li laxasu ci coow yu bare yi lëmbe réew mi jamono jii : otorutub pey gi, séddaleb ayeropoor bi ak suufi réew mi (am ñu ciy jële ay milyaar)… Lu tax dëkki kow yu bare amuñu ci mbëj mi ba tey jii ? Lu tax pey gi néew ci ñi ko am ? Lan mooy ñuul ci sunu petarool ak sunu gaas yi feeñ Senegaal ? Petarool ak gaas yooyee nga xam ne, mënees na cee jariñu, suqali ci sunu koom-koom, naatal ko, faj ci jafe-jafe ak aajoy askan wépp ba keroog àddinay tukki. Lu tax coow li bare ci ba ñuy ragal li dal yeneen réew yi ko am dal nu ? Lan mooy taxawaayu nguur gi ci fànn yii yépp ? Lu ciy wàllu képp ku ci mës a yor ndombog-tànk, ñu mës laa dénk alalu askan wi ? Man mii nga xam ne nekkoon naa ci nguur gi, lan moo ciy sama cër ?
PAJ : Te du mer a la ko tax a bind ?
Déedéet ndaxte, dama doon liggéeyal askan wi ma dénkoon baatam, sañ-sañam ak alalam ; askan wi ma yónni woon, sasoon ma, ma war koo leeralal sama taxawaay ba may nekk ci nguur gi. Looloo waral téere bi. Ndege, bu ma Yàlla mayee ma dund, tënk li ma teewe lépp cib téere, móol ko, génne ko, jébbal ko askan wépp, dina doyub leeral. Te, nag, ba tey, ñi fekke li ma wax ci téere bi yépp, kenn weddeegu ci dara, te ñoom ñoo ngi dund. Kon, bu loolu amee, maas yiy donni réew mi ëllëg, dinañ mën a jot ci seede ak gis-gisu kenn ku bokkoon ci mbir mi. Waxuma nag ne sama gis-gis rekk moo wér, donte ne jàpp naa ne li ma wax mooy dëgg.
Ginnaaw loolu, baax na askan wi xam ne, nun, dunuy faral di bind ay téere. Maa ngi gërëmaale, di sant sunu mag, Bubakar Bóris Jóob. Ndaxte, mu ngi def liggéey bu am a am solo, di def kem-kàttanam ngir doomi-Senegaal yi gën a tàmm a jàng. Royukaay bu mag la ci googu fànn. Nun, danu war a dekkil, dundalaat sunum mboor ; muy mbirum Kaasamaas, sunu jaar-jaar ak Gàmbi, Fóode Kabaa 1, Fóode Kabaa 2… li aju ci ni réew mi moome boppam. Mamadu Ja, moom, bind na ci. Waaye, Seŋoor bindu ci, waxul nim dunde péexug Senegaal. Muy lu xaw a doy waar ndax Seŋoor taalifkat la woon, nekkoonub xeltukat. Te, néew na cib Njiitu-réew luy bind i taalif ak a xeltu muy ñàkk a bind ci wàll wu ni mel. Xam nga ne, li xewoon ci atum 1962, dafa jaadu nu xam ko. Gis-gis bii moo tax ma ne woon, bu ma fi Yàlla bàyyee, may ma wér, bàyyee maak sama xel, sama sago ak sama kàttan, dinaa bind sama téere, teg. Ñi ma ko séqaloon ñépp a ngi dund.
Man daal, jébbal naa doomi-réew mi sama gis-gis, sama xalaat ak ni ma dunde mbir mi. Képp ku may weddi, bëgg teggi li ma wax, mën nga def ni ma def, bind teg, askan wi àtte.
PAJ : Moone am na ñu ŋàññ téere bi, soofantal ko… Ndax am ngay firnde ci li nga ciy wax ?
Waaw. Am na ci, nag, ñu doon jéem a diiŋat téere bi, di ko jéem a xalab,  ñaawal ak a sikkal. Waaye, ni ma ko waxe rekk, ay waxi kasaw-kasaw la. Nde, li ci xolu téere bi, yuqu mbind mi, teggiwuñ ci dara, te mënuñu cee teggi dara ba dara booloo jeex. Li ko waral mooy ne bindantuwuma. Dama sukkandiku ciy firnde yu leer nàññ, wékk samay wax ciy kayit yu wér te wóor. Ndax, kat, ku dem ba bind ci lu ni mel, ak ñu ni mel, xamal ne mënees na la yóbbu fa mbaxane doonee benn. Rax-ci-dolli, boo juumee ba wax lu safaanook dëgg, boo wattuwul caabi féete la ginnaaw. Moo tax, yow miy bind walla ngay wax, danga war a jël say matuwaay, biral ay firnde yu leer yiy wone ne, li nga wax ci diw dafa dëppook li am. Muy lu jar a sóoraale.  Man sax, dama gëm ne, doom-aadama, wareesul a teg ci deram lu wuteek dëgg, di yàq turam ciy maaliforo.
Waaye, nag, aji-bëgg-sa-réew ju ne, sa réew daf la war a jaral lu ne. Bu ko jaree, ràngul ci pólitig. Xaral sa tànki-tubéy, def loo mën ngir aar sa réew ci fànn gu ne, suqali ko, naatal ko. Bu jaree wax, waxal. Bu jaree bind, bindal. Waaye, na lépp tegu ci dëgg ak ni ko yoon bëgge. Taxawal jàmmaarlook képp ku nar a yàq walla yàqal réew mi, muy doxandéem bi walla doomu-réew mi, rawatina sax doomu-réew mi. Loolu, wareesu cee ragal cong miñ lay song, xaste yi, saaga yi, xoqtal bi, jaay doole bi, añs. Saa boo càmbaree mbir mi ba gis ne am na luy ñuul ci soow mi, am ciy firnde yu wér, waxal, bindal, te ànd ceek yar ak teggin.
PAJ : Yaa ngiy ciy ŋàññaale doxalinu Maki Sàll, Njiitu-réew mi. Lan ngeen jote dëgg-dëgg ba tax laa gedd ?
Paap Aali, sa laaj bi, dafa jafee tënk ci tontu bu gàtt. Téere bi maa ngi ciy waxaale mbirum Total mi. Moom sax [Njiitu-réew mi, Maki Sàll], moo ko yóbbu ci mbirum Total. Waaye, ayu-bés gi nu amee réeroo ci mbirum Total mi laa bëggoon a dem ; ñoom ñu jàpp ci déggoob Frank Timis bi. Déggoo boobu, nag, cib xayma, benn xaaj ci kow ñett moom la ci Timis dese woon. Booba fekk na Timis jaay ñaari xaaji Cosmos yi ñëw, def liggéey bi ci war. Timis, moom, deful woon dara.   Ci la Cosmos gëstoo ba gis gaas ci géeji ñaari diiwaan : Ndar (Saint-Louis Offshore Profond) ak Cees (Kayar Offshore Profond). Bi loolu amee, xaaj bi Timis dese woon dafa yokku, daldi ful bu baax a baax. Mu ne daf koy jaay, génn. Ndege, moom Timis, liggéey mësu koo ñor. Te, ci samay gëstu, njortoon naa ne nim ame déggoo bi jaarul woon yoon, te coow li tàmbali woon na jib. Ci laa waxee ne nan ko foqati ciy loxoom. Ndaxte, benn, nim ko ame woon dëppoowul ak yoon ; ñaar, nim ko yore woon teguwul ci sàrt yi ndax liggéeyul te dugalul dara. Te, yoon dafa ne, 3i weer yu nekk dafa war a dugal ay koppar ci liggéey bi. Looloo war a firndeel ne moom am na mën-mën, doole ak alal ji liggéey bi laaj ba tax ñu dénk ko ko. Ci misaal, dafa mel ni nga jox nit kayitug dawal (oto). Boo demee ba xam ni moom mii kat ndeke mënatul a dawal, feebar na ba tëdd walla mu ame beneen gàllankoor, bu boobaa li la war mooy ñu nangu kayitug dawal giñ ko joxoon. Lu ko moy, dina def njaaxum.
Noonu, ma waxtaan ceek Maki Sàll ci njeexitalu weeru awril, atum 2017. Waaye, déggowun ci woon. Man, nag, bëgguma woon tëb rekk bàyyi, di indi coow ak lu ni mel. Sama yéene moo doon waxtaan ceek moom ci njekk ak teraanga, lépp jaar yoon. Waaye, mayu ma ko. Waxatuma dara, mu indi déggoob Total bi nga xam ne moo yées déggoo bim xaatimoon ak Timis, daldi nu sant nu jàllale ko. Ñaari mbir yooyu daal, Timis ak Total, ñoo ma tax a dakkal sama ànd ak Maki, ma tekki sama ndombog-tànk.
PAJ :  Kañ nga tàmbalee ñaaw njort ci Maki Sàll?
CAS : Boo xoolee, bi Maki Sàll di nekk ci kujje gi, àndoon ceek nun, dafa nekkoon nit ku baax, woyof, amoon yéene ju rafet ci réew mi. Naam, amoon na ñu ma doon aartu, di ma ko moytuloo, naan ma bu ko wóolu. Ndaxte, dañ ma doon fàttali ni Maki Sàll PDS la bawoo woon. Waaye, damaa jàppoon ne, nit, ak foo mënti bokk, mën nga dem ba jamono, say bët xippi, nga xam ne sam réew soxla na la, nga xar sa tànku-tubéy, jóg ngir bey sa waar ñeel askan wi. Rawatina boo dee ndaw, Yàlla wërsëgal la ba nga mucc ci soxlay xaalis. Ku ni mel, war na jéllale yenn mbir yi, jombal boppam yenn bëgg-bëgg yi te warloo naataange réewam. Gis-gis booboo ma taxoon a rafet njoort ci Maki Sàll. Nde, APR, Maki Sàll «yaakaar» la ka daan woowe. Teg ci ne, da daan biral yéene ju rafet ji mu daan wax ne moom la amoon ci réew mi ngir soppi ko. Da daan woote booloo ngir nu saafara jafe-jafey askan wi, soppi xar-kanamu Senegaal, boole ko ci réew yi gën a naat ci Afrig ak ci àddina sépp sax. Ndekete yóo, bëñ weex na, waaye deret a ko lal.
PAJ : Maanaam… ?
Boo seetloo, bi ko Yàlla dénkee réew mi, ci at yu njëkk yi rekk, dafa tàmbalee dekkil doxalinu waa PDS, fim bokkoon. Wolof ne, jikko ak boroom, pax. Ndax, ci ndoorteel li la tàmbalee def lu ko neex, di buur, di bummi, ni ko waa PDS daan defe. Man, nag, mësumaa bokk PDS. Wànte nag, ak li mu daan deme xel ak xolu boppam yépp, da daan maslaa, di naxante ak waa Bennoo Bokk Yaakaar. Dafa di, Bennoo Bokk Yaakaar xawoon na am doole tuuti jamono jooju ; Maki Sàll daan xool naka lay def ba wàññi doole jooju, daldi mën a doxal mbiri boppam, wone jikkoom dëgg. Te, yéeneem jooju mujje na sotti ba mu fésal jikkoom dëggantaan. Man, ci la sama xel tàmbalee ñaaw ci moom.
PAJ : Nee ñu Maki Sàll daf la joxoon i ndigal nga bañ leen a jëfe…
Man ak Maki Sàll, atum 2014 lan njëkk a réeroo. Réeroo yu metti, nag, amoon nañ sun diggante ci atum 2013 ñeel otorutub pey gi ak yeneen yu bari. Ci njeexitalu woteb gox-goxaan yi amoon ci atum 2014, daf ma génne nguur gi. Ndaxte, dafa waxoon ne, ku faluwul ci goxam mu génne la. Ma jàpp ne, bokkoon naa ci ñi ko ko taxoon a wax loolu, maak Bënuwaa Sàmbu ak Mimi Ture. Ci sama xalaat, dafa taafantoo woon wote yooyu, def leen lay ngir dàq ñi daawul jëfe ay santaaneem, donte ne santaaneem yooyu baaxuñu woon ci réew mi. 2015 la ma dugalaat ci nguur gi, ma nekk jawriñu laf gi.
PAJ : Lu tax nga ne Maki Sàll da doon néewal doole waa Bennoo Bokk Yaakaar ?
Ndànk-ndànk la ko doon defe, dafa njëkk a néewal doole PS ak AFP… Ndax ñooñu, ñoom Usmaan Tanoor Jeŋ ak Mustafaa Ñas, ñoo ko nangu. Bi leen Maki Sàll mosalee ci nguur gi, dénk leen ay njawriñ, ci lañ seppee seen bopp ci bépp xeetu joŋanteb wote, rawatina woteb njiitu-réew miñ dégmaloon ci atum 2019. Ñoom daal, dañ seeyoon ci biir APR, ànd ak APR. Ñi bañoon loolu nag, amoon yeneen gis-gis, Xalifa Sàll (PS) ak Maalig Gàkku (AFP), daldi beddeeku, beru, sos seeni làngi bopp. Ci gàttal, Maki Sàll, diggante 2008 ak 2012, daf noo nëbboon jikkoom, daan maslaa ak naxanteek nun. Jaar-jaar boobu ma am ak moom, yee na ma, ndax jànge naa ci lu bare. Ndege, am réew, benn loxo mënu koo yor. Fàww nga seet ñi la tane ci fànn yi nga néewle xam-xam ak mën-mën, lëkkook ñoom, ngeen liggéeyal seen réew.
PAJ : Lan mooy seen cëslaayub pólitig yéen waa République des Valeurs ? Ci yan xalaat ngeen ko wékk ?
 Waaw, laaj bi am na solo bu baax a baax. Ndax képp kuy def pólitig, war ngaa leeral sa gis-gis ak yoon wi nga xàll ngir jëmale réew mi kanam. Bu ko defee, doomi-réew mépp dinañ ci mën a gis seen bopp. Kon, sab laaj, lu xel nangu la. Ndaxte, jikkoy pólitiseŋ yi bokk nañ ci li yàq Senegaal. Réew mu néew doole te ndóol, ña ko jiite ak pólitiseŋ ya fa nekk waruñoo dundal ger, féetewoo alalu mbooloo mi, def ko seen moomeelu bopp. Am na ci sax ñu naan la, ñoom, jiitewuñu réew mi, waaye dañuy nguuru. Te, boo xoolee ni Senegaal di doxe, diŋ ci gis ay firnde yu bari. Xoolal mbirum suuf si, ayeropoor bi, petarool beek gaas bi ak bépp bokk-moomeelu askan wi… gaa ñi aakimoo nañ ko, ñoom ak seen njaboot, seeni mbokk, seeni xarit ak i àndandoo. Ndege, ci seen gis-gis, dañ jàpp ne képp ku xas a toog, danga war a tibb ci alalu réew mi nim la neexe, saa bu la neexee. Nun, nag, xalaatin bu bon boobu lan fi bëgg a jële.
Nun, danu fànnoo yeesalug jikko yu rafet yiy suqalim réew. Danu solowoo njariñu réew mi, mu jaral nu sunu doole, sunu alal, sunu jot ak sax sunu bakkan. Ndax, danu war roy soldaar bi dëddu ittey boppam, won ginnaaw njabootam ak i mbokkam, jël jotam, dooleem, xelam ak xolam jagleel ko kaaraange réewam, ngir askanam mën a dund ci jàmm. Danu gëm ne, aji-bëgg sa réew bu ne, ak koo mënti doon, foo mënti féete, yaa war a génne ci sa poos def ci nafag nguur gi. Wànte, waroo tibbe ci nafag nguur gi, duy ci say poos, yow, ak ñi nga àndal ; ngeen di gundandaat ak a yaataayumbe, askan wiy jànkonteel ak i tolof-tolof yu dul jeex. Gàtt xel weesuwul loolu. Loolu mooy benn.
Ñaareel bi mooy ne, warees na xool ci àddina sin nekk, réew yin nirool jaar-jaar, seet yoon yi réew yooyu jaar ba suqaliku tey. Bu nu xamee loolu, boole kook sunu gis-gisu bopp, dëppale ko ak tolluwaayu réew mi, door a tëral ab naal bu nuy jëme kanam. Gëm sa bopp tamit, am na ci solo lool. Ndaxte, bun nekkee ci réew moo xam ne mbay daf fi am solo, nga xool ni fi màngoy baree ak yeneen xeeti meññet ; nga xool ni fi der yi baree, rawatina jamonoy tabaski ; nga xool ni nu bareey bant ak i xaralaakon (artisans), añs. Dan war a geestu ñiy daan seen doole ci fànn yile, xool naka lanuy def ba jàppale leen. Warees na leen tàggat, dooleel leen ak xaalis ak i jumtukaayi xarala yu mucc ayib. Bu ko defee, dinan bey, soppi ko, jariñoo ko walla jaay ko bitim-réew. Damay faral di joxe misaal ci réewum Dubaay mi nga xam ne, genn garabu màngo du fa meññ. Moone de, njarum màngo yi ci Rani yi nuy naan, ñoom ñoo ko defare seen réew, jaaysi ko Senegaal. Ndege, dañuy ñëw Afrig, fu mel ni Mali walla Senegaal wala Gine, jënd màngo ci njëg lu yomb, yab leen ci seeni gaal, yóbbu Dubaay, soppi ko fay njar, delsi jaay nu leen ci njëg lu seer. Loolu gàcce gu réy la, dara gënu koo ruslu. Dafa doy waar. Mi ngi mel ni, nun, ba tey weesoogunu jamonoy maamaati-maam ya.  Jamono jooju nga xam ne, tubaab yi dañ fi daan wecceey mëq-dóom ak doom-aadama, daan fi indi seen njaay yu bon yooyu di leen jëndee sunuy alal ak sunuy suuf yu yaatu yi… Foofu lan tollu ba tey. Dañuy jël sunuy der, lu tollu ci junniy junni der jamonoy tabaski, màggal walla gàmmu, lem leen, yóbbu seen dëkk walla Itali walla Marog… Buñ ko fa soppee ba noppi, def leen i dàll, ay maraakiis, ay saag, ay tooguy der, añs., ful seen njëg, ñëw jaay leen Senegaal. Kon, bu nu gëmoon sunu bopp, gëm sunu réew, gëm itam ñàq-jariñu te di ko jëfe,  léegi coppite am. Ndaxte, amees na fi lees mën a sukkandiku ngir liggéey, liggéeyal réew mi.
Ci beneen boor, dan war a fexe di bey at mépp te bañ a yem ci mbeyum nawet mi nga xam ne 3i weer kese la. Naam, am na ñuy góorgóorlu ci mbeyum noor gi ; waaye warees na fexe ba fépp ci réew mi, li ko dale Ñaay ba jàpp Ndar, Maatam, Bàkkel ba Kéedugu, ñépp di bey noor ak nawet. Fépp foo romb rekk, waroon nga fa gis ku sëgg ci toolam walla ay nag yuy lekk. Fileek defunu loolu, dund gi du mës a doy te ñàkkum xéy gi du fi mës a jóge.
PAJ : Ngir nga jëmmal sab yéene, fàww nga jot ci nguur gi. Ndax seen làng gi am na doole ji leen di tax gañe ay wote ?
CAS : Nun, danu bokk ci genn làngu pólitig gu gën a yaatu, muy CRD (Congrès de la renaissance démocratique), 5 ba 6i pàrti séq ko. Bëgguma lim turi pàrti yi bala moo gudd. Waaye, mën naa lim turi ñi leen jiite, muy Abdul Mbay, Mamadu Lamin Jàllo, “Juge” Dem, Porfesoor Bubakar Jóob bu Taxaw Temm, Alasaan Kitaan, Porfesoor Ibraayima Silla ak ñoom Paap Saar. Maa ngi leen di nuyu ñoom ñépp. Noo ngi waxtaan ak yeneeni làng itam.
PAJ : Lan mooy sa xalaat ci woteb gox-goxaat yii nu dégmal ?
CAS : Jàpp naa ne, woteb gox-goxaan yii nu dégmal, làng yépp ñooy bokk jafe-jafe. Nde, gox boo dem, militaŋ yi dañ jàpp ne wote bi seen wote la. Dañ koo def seen yëfu bopp, am ci seen xalaat ak seen gis-gisi bopp. Loolu sax aayul. Waaye, ñoom, dafa am ñiñ diir, xam leen, wóolu leen, bëgg leen a jiital. Ba tax na, nun, fàww ñu yolomal, yombal te ubbi tànninu wutaakon yi ci gox yi tey sóoraale xalaati militaŋ yi. Dinan leen déglu, diisook ñoom, xool ni nuy dëppalee sunuy xalaat. Dinan waxtaane ñiñ bëgg a jiital fileek ñooñu bokkuñu ci nguur gi walla muy ñu leen jege. Ànd ak ne, am nan làng gu yaatu ci réew mépp ; gox bu ne, dinan la wax ne, bun sañoon kat, ngeen ànd ak kii.
PAJ : Fan yii, kujje gaa ngi dal ci kow nguur gi, di ŋàññ kayitug wote bi. Lan moo ciy sa taxawaay ?
CAS : Xam nga mbir mi, du mbirum wóorliku kayitug wote gi rekk. Ci tëggin wi la, ak ñi ko daan saytu. Ñépp xam nañ ne, am na ñu bare ñu bëggoon a bindu, ñu tere leen a bindu. Am ñoo xam ne, lu nekk def nañ ko ngir jot seeni kardànte, di xaar ci sàppe yi ba tàkkusaan te duñ jot dara. Mu am ci nag ñoo xam ne, seeni kardànte ñoo leen daan fekksi seen kër. Yu ni mel, wóorliku du ko fésal. Am na ñu bare ñu bëggoon a bindu te mënuñoo fexe ba bindu. Te, jamono jooju, gis nañ fi ñu gaare ay biis ca “Direction de l’autonomisation du fichier”, wàccey nit, bind leen ci kayitug wote gi. Moo tax nun nu ne kayit gi baaxul, jagul, jaarul yoon. Ndaxte, dañoo tànn seeni wotekat bind leen, wëlbatiku teg i gàllankoor yu bare, tere nit ñi bindu.
PAJ : Luy sa xalaat ci coowal Sonko ak Aji Saar li ?
CAS : Waaw, Paap Aali, laaj bii, du guléet ñu ma koy laaj. Laaj nañ ma ko ay yoon. Benn tontu rekk laa ciy tontu saa su ne. Ñàkkul ma am ci sama xalaatu bopp. Waaye, dafa fekk ne, 2i doomi-réew mee jote, yoon war leen a àtte.
Kenn ki, Usmaan Sonko, xam naa ko bu baax. Keneen ki [Aji Saar] xamuma ko. Fekkewuma, xamuma ni mbir mi deme. Moo tax, damay maandu. Mbir maa ngi ci loxoy yoon, donte ne, ak fi réew mi tollu, kenn wóolootul yoon.
Man mii di wax ak yow, wóoluwuma yoonu réew mi. Waaye, ak lu ci mënti am, dafa am ku wax ne dañ koo tooñ, salfaañey àqam, mu dem ci yoon. Nde, maxejj bu nekk, bu gisee ne tooñees na ko ciy àqam, war naa mën a dem ci yoon. Noonu lan ko defe woon, man, Abdul Mbay ak ñeneen, keroog bi nuy àkki yoon ñeel Njiitu-réew mi, Maki Sàll. Kon, bu ko beneen maxejj defee, damay jàpp ne yoon may na ko ko. Léegi nag, yoon mooy àtte, leeral ndax lees di tuumal diw am naam amul. Loolu mooy sama gis-gis ci mbirum Usmaan Sonko ak Aji Saar.
Gis-gis boobu, nag, am na ñu muy jaaxal. Du caagin sax samay kàddu leerul ci seen bopp. Xam nañ bu baax a baax li ma wax ; waaye, ñoom ñoo ko bañ a nangu. Ndaxte, li ma wax dafa leer. Mbir moo xam ne, ba muy xew, fekkewoo, tinoo, yëgoo, ak loo rafet rafet njort ci kenn ki, Yàlla rekk a xam li xew dëggantaan. Taxawaayub maandute boobu, dafa bokk ci sama gëm-gëm, ma di ko jiital ci fànn bu ne, ak kum ci mënti doon. Jar na sax ma fàttali menn mbir mu fi xewoon ci jamonoy Abdu Juuf. Laata tirbinaal di àtte, ñépp àtte nañ ca njëlbeen ga, setal kenn ki, tuumaal ki ci des. Askan wi, xeltukat yi ba ci taskati xibaar yi, gën-gaa bare, ku ci nekk njortoon nga, àtte ci sa xelu bopp… Naka la mujjee ? Tirbinaal dafa àtte àtteb Yonent Yàlla Suleymaan [àtte boo xam ne joxeesul kenn dëgg], donte ne am na ñu mu tegoon ay daan. Waaye, ki ñu jàppoon ne moo joxe ndigal li, ndeyu-mbill gi, yoon daf koo bàyyi. Jamonoy dox ba kooku jot ci nguur gi. Ay mbir yu bees feeñ, mu mel ni kooku, loxoom taqoon na ci. Ci la nguuram dogal ne bu kenn waxati ci mbir mi ndax njéggal am na ci. Ginnaaw loolu yépp jot na fee am, danoo war a xoolaat sunuy taxawaay, moytandiku. Man, dama def benn taxaw seetlu. Dafa mel ni, jamono jiñ tollu, da cee am ñu bare ñoo xam ne, bu seeni xalaat ak seeni gëm-gëm wutee rekk, ñu sikkal la, solal la mbubb mu leen neex. Moone de, man, li ma wax, dafa leer nàññ, lu yomb a dégg la. Waaye, dañ naan la danga soxor, danga iñaan, añs. Gis naa ci sax ay jàngalekati iniwersite yuy jàngatee noonu mbir mi. Loolu dafa doy waar te bokk na ci liy delloo réew mi ginnaaw. Tey, kiy jàngale iniwersite, war na mën a jàngale am fit ak sañ-sañu wax sa xalaat te kenn du la jiiñ kiñaan walla tàng xol. Ndaxte, ñi ñuy roy, ñoom Socrate, Platon, añs., dañ amoon fitu wax seen xalaat donte ne ñuŋ leen daan xoqtal, di wax ne dañ bañ nguur gi walla dañoo weddi Yàlla… Nit ku ne, am na sañ-sañu xalaatal boppam. Xawma kan, waaye man de, kenn mënu maa xañ sama sañ-sañ boobule.
PAJ : Lan mooy sa kàddu gu mujj ?
CAS : Waaw, Paap Aali, xanaa di leen gërëm, di leen sant bu baax a baax. Wax-dëgg-Yàlla, yéen a ngi def liggéey bu réy a réy. Réew mépp a leen ameel njukkal. Ndax, yéen a ngi siiwal ay xibaar yu wér te wóor, di leen biral ci làmmiñu askan wi, di leen jottali askan wi. Loolu, dafa am solo lool ndaxte dina tax aw askan xam. Te, bu aw askan xamee, dina xàmmee ; bu xàmmee, dina yeewu. Bu boobaa, nag, réew mi dina jëm kanam. Kon, gàcce-ngaalaama. Ndaxte, seen yéenekaay LU DEFU WAXU, mi ngiy biral ak a fésal liy defu ci réew mi, di waxu ci askan wi [fii, mu reetaan]. Man, ci sama wàllu bopp, maa ngi leen di delloo njukkal, di feddali, ñeel leen, samay cant ak ngërëm ngir li ngeen ma may ma waxtaan ak Senegaal gépp.
Jërëjëf !

Senegaal gépp amoon na fiy yëngu-yëngu, réew mi jaxasoo, yëf yi doy waar lool, yegg sax fu ko kenn foogul woon. Ñii seen i bakkan rot ci, ñee am ciy gaañu-gaañu yu metti, ñale ñàkk ci alal ju bari. Ginnaaw ba mu jógee “Section de Recherches” bu Kolobaan, Usmaan Sonko amal na waxtaan ak waa réew mi  ci 8eelu fan ci weeru Màrs. Waxtaan woowu nag, dara waralu ko woon lu dul mas-sawu leen ci yi fi jot a xew, xamal leen itam ni mook ñoom a bokk naqar.
Lu Defu Waxu>, seen yéenekaay ci kàllaamay Kocc a ngi leen di baaxe ci ñaareelu xaaj bii, ay kàddoom na mu leen yëkkatee keroog jooju.
(Ci taataanug Uséynu Béey)
Nu war nag di waxante dëgg ndax Maki Sàll, li ko bewloo, bokk na ci nun waa Senegaal, ñenn ci nun waa Senegaal. Bala maa dee ñu naan ku xareñ la ci pólitig. Ndaxte yow mën ngaa dal ci sa naataangoo, mën ngaa ko kompaloo, mën nga koo jënd, walbati ko ba suy waxati du xam li muy wax lu mu doon ; loolu mooy xareñ ci pólitig? Nun, lin soxla mooy ku xareñ ci ni ñuy yoree réew ; koo xam ne, suñ la dénkee réew, nga defar réew ma. Xarañ ci pólitig dëgg mooy liñ la dénk, nga liggéey ko ba soo ne woon sama ñaareelu moomeel jeex na, maa ngi dem, ñu ne la bàyyiwuñu la. Juróom-ñenti ati Maki Sàll yi, li fi am, masul a am ci Senegaal. Ñaata naataangoom la tëj, ñaata la faagaagal? Loolu ba kañ? Loolu nag, la nu mënatul a nangu. Te nag, lii mu def, dañ koy tudde ci Tubaab wor wu réy. Maanaam wor wi gën a réy ci wor yi mën a am. Ndax moom bi ñu ko falee dafa teg loxoom ci sunu ndeyu sàrti réew mi daldi waat, ne «waat naa ne dinaa tënku ci ndeyu sàrti réew mi, dinaa nekk ci bëgg-bëggu askanu Senegaal». Li mu def wuute na. Ku dem ba yow nga wéet kunduŋ ak say juróomi nit, saw askan janoo ak yow, nga am sañ-sañu yónni jawriñ bu ñoradi bi, mu ne sa askan woowu yépp ay «terroristes» lañu, askan woowu wépp dafa am ñu nekk seen ginnaaw di leen jox xaalis. Ndaw yii dañoo mas a gis ku leen jox xaalis ? Taxaw saaga sa askan wépp, wépp. Yow doŋŋ ci sa pale ; tey boo ñëwee ci péey bi, moom kenn ak paleem, moom cunduŋ, askan wépp nekk fii. Su dul woon takk-der yi nekk sunu diggante, tey jii ay bagaasam dañ koy for. Loolu mooy wor wu réy ndaxte liñ ko joxoon ci ay jumtukaay du woon ngir muy «comploter» ay naataangoom.
Dama wax tey, ñu ne ma «contrôle judiciaire», waratoo wax ci mbir mi, ma ne àttekat bi : «Su ngeen ci waxee ma wax ci». Ndax, ay mbir amoon nañ fi : mbirum Xalifa Abaabakar Sàlll gis nañ   ko, mbirum Karim Wàdd wax nañ ci. (…)
Waaye, damay gaaral waa Senegaal. Wallaahi, dama ko waat, Wallaahi lañ ma tuumaal bu amoon, duma nangu benn doomu-Senegaal di ci am xoosu-xoosu, waxatumalaak bakkan di ci rot. Ndaxte bu boobaa, duma yem ci liñ ma def rekk, damay doon reykat ; kon doon na mel ni ñi ci faatu tey, man maa leen faat, duma nangu di am àq ak sama kanamu Boroom. Ñaawteefu Maki Sàll la ak ñi mu bokkal mbir mi.
Ba tax nag, ñu ne : Njiitu-Réew, am na loo xam ne, du sa sañ-sañ. Amul Njiitu-Réew moo xam ne, war naa féewale askanam, di féewale nit ñi, ñuy jàmmaarloo, di xuloo walla di xeex ; amul Persidã boo xam ne, war naa jiite ci coxor, ci bañ nit. Ndaxte, ku àndul ak yow rekk nga ne kii tey ma faagaagal ko. Loolu du Njiitu-Réew. Te nun ñépp, nan ko ci bañ a jàppale, ndaxte kàdduy mbañeel, léegi lay door a am Senegaal. Tey laay door a dégg Senegaal ñu tudd waaso nit ci pólitig, walla ñu tudd ngëm-ngëmam ci pólitig. Loolu, nun ñépp, kenn waru koo nangu ; te di ci woo ñépp nag, te di ci boole «media» yi. Nun ñépp nanu góor-góorlu. Wuutale ay porogaraam, ay naal ak ay xalaat, nangu nañ ko. Waaye def ay porogaraam ngir rekk ay nit ñëw di saaga nit, di ŋàññ nit, di wax ci moom loo xam ne du dëgg subaak ngoon, mu yor njaboot, am ñu ko bëgg, yor ay militaŋ, loolu mooy taal am réew…
Nanu delloosi sunu xel, mbir mi sottante xalaat la, wuutale ay xalaat, ay porogaraam la, waaye du xeex ak kujje gi. Kenn ku ne deram rekk la am, waaye xéy suba ba ngoon, jóg di wax ci nit, di wax ci nit, di wax ci nit, tam ko dëmm, wax ciy mbokkam, wax ciy waa-juram, loolu amu fi woon ci Seŋoor, amu fi woon ci Abdu Juuf, amu fii woon ci Ablaay Wàdd ; mu ngi door a am, te dafa war a dakk. Maki Sàll moomul réew mi. Nun ñépp noo war a jël sunuy matuwaay. Te lii, defe naa buñ ci jógee dina doon njàngat ci nun ñépp. Ndaxte maa ngi seetaat porogaraam yi, dàŋŋaaral bi wàññeeku na. Ndax waroon nanoo toog ba agsi fii? War nañ cee jël ay njàngat. Ku ñu dénk réew, ñii nga xam ne ñooy say takk-der, nga xam ne kaaraange réew mi moo leen tax a jóg, waruloo leen teg ci yenn anam yi.  Ndaxte takk-der yi ma gis, ñoo gën a am lu leen naqadi fi nu tol nii ; ndax xam nañu ni ki ñuy dóor seen rakk la, xam nañu ni ki ñuy gaañ seen rakk la ; koo ci wéetal; xolam seddul. Ku ñu jox réew war ngaa moytu loolu.
May sargal nag Sàndarmëri Senegaal, ci seen mën-liggéey, ci seen sago. Man dama leen a mujjee naw. GIGN, bés biñ may jàpp ba tey biñ may delloosi ma dem noppaliku, ci seen loxo laa nekk. «Brigade de Recherches», noonu. Ngalla waay bu nu caaxaane sunuy «institutions» (campeef). Kenn musu ma sax bëmëx, kenn musu ma xoos. Kon ñooñu, ku am ñu mel noonu, àddina sépp ñee na ñu ko, ngalla waay Maki Sàll bul yàq sunu réew. Sàndarm boobu gaañu démb, ci GIGN yi ma yoroon la, di liggéeykat bu mag a mag a mag, ku bëgg réewam, tiitaru Senegaal la ; ñeewant bi mu amoon ci ñi mu doon sànni gërënaad bi, moo tax mu téyéwaat ko, moo yàq loxoom tey. Kon yooyu dañ ciy bàyyi xel, te gëm naa ni, ni mu amee ci sàndarmëri la amee ci yeneen tàkk-der yi. Kon waay-pólitig yi buñu yàq sunu diggante, nun waa Senegaal, waaye it sunu diggante ak sunuy campeef, rawatina sàndarmëri, xare bi, pólis ak leneen ak leneen.
Di wax tamit ni, Maki Sàll mooy ndeyu-mbill gi ci li xew nii ci réew mi ; te loolu dunu ko bàyyi mu jàll. Maki Sàll amul màqaamay jiite Senegaal tey jii, amu ko ! Amu ko woon démb tey doog a ñëw. Ndax man bokk naa ci lawax yi nga xam ne, bi nu génnee ci 2019, maa waxoon ñetti lawaxi kujje gi, ne leen sama ngëm-ngëm du nañ génne xale yi, mooy duñ ko jàppe ni Njiitu-Réew mi. Mooy persidã ci kanamu Yoon waaye amatul màqaama bi. Defe naa mennum man ci lawax yi, maa ci yor taxawaay boobu ba léegi. Musuleen maa dégg mani ko Persidã Maki Sàll. Maki Sàll laa koy wax ndaxte màqaama Njiitu Réew amu ko, dafa mbuxum wote bi. màqaama boobu nag, li ci desoon lu tuuti, moo fi nekkatul. Kon su nu nekkoon ci yenn anam yi, Maki Sàll dañ ko waroon a wacce tey jii. Su nu nekkoon ci yenn anam yi, waaye, foofu nag laa bëgg askan wi dëglu ma, nanu dëgloonte bu baax a baax a baax. Ndaxte, loo gis rekk teey ak dal daf cee baax. Benn, bu kenn dem pale ne Maki Sàll day wàcc ci anam yu ko neexul, ndaxte loolu baaxul ci demokaraasi, fi mu mën a jëme réew mi du baax. Moom, bu xoolee boppam ba xam ne amatul màqaaamay jiite Senegaal, mu ne «jóg naa man, bàyyi naa», na askan wépp jóg tàccu, nu waajal sunu wote, ñi war a dem, dem jàmmaarloo. Wànte, bu ko deful, nanu ko gunge ba màndaam jéex. 
Ñaareel bi, yenn boroom xam-xam yaa ngiy wax « gouvernement d’union nationale». Nun de, sama bopp laa mën a waxal ak ñi ma àndal, bokkunu, jegewunu benn xeetu guwernmaa bu Maki Sàll. Ndaxte, dañ koo nawloowul bay mën a ànd ak moom ci guwernmaa. Ndaxte koo dem ba ne dafa wor, waratoo wéy di ànd ak moom ci guwernmaa.
Léegi nag mu des, li ma bëgg waxtaaneek waa Senegaal :  coppite bi, «révolution», am na ba noppi, kenn mënautu koo téye. Bu ñu ne woon coppet Usmaan Sonko yóbbu, walla ñu def ko Dëkurwaa walla ñu def ko Séex Tijaan Jéey, walla Xalifa Sàll, ku mu mënti doon, du tee, ñii ma gis nii ci ndaw ñi, kenn mënatuleen a téye. «La révolution est en marche», te gën cee yàgg, 2024 nu mottali ko. Li ci des mooy, nanu bañ a def njuumte yi nga xam ne réewi Afrig yu bari def nañ ko fi : mooy, dañuy def seen coppite, «révolution», ba egg ca cëppaandaw ga, mu am ñu ñëw ne ko coppet, rawatina nag xare yi. Ndaxte, réew am na fu muy tollu, xare bi day jël nguur gi. Te ñaare, xare, day am yeneen réew yu am doole yuy jël seeni nit waajal leen ngir ñooñu jël réew mi. Bu nu sàgganee ba xare jël réew mi, lépp li nu doon yóotu ak di ko nas dinanu ko ñàkk. Moo tax ma ne «syndrome malien» baa ngi nii. Keroog ba ñu defee seen coppite  bay waaj a egg, ñu ne xare ba génn na, ñu topp ci «chars de combat» yi di tàccu, laa ni mbir mi jeex na, ñàkk nañu, ak feneen ak feneen ak feneen.
Moo tax coppite gi am na ba noppi. Maki Sàll mënautu koo téye, kenn mënu koo téye. Kon nan ko gunge ndaxte pexe dafa baax ci lu ne. Du lépp nag lañuy wax ci tele, waaye sunu warugar nun ñépp, askan wi, mooy nan ko gunge ba nu egg fi nu bëgg a egg. Waaye nag, loolu tekkiwul ni, danoo firi Maki Sàll rekk di ko seetaan. Nuŋ koy gunge mooy, danu koy tënk ci wenn doxalin ginnaaw-si-tey. Ndaxte loolu la askan wi bëgg.
Askan weey dogal tënk ci dooleem. Tënk boobu nag, bokk na ci :
– Benn lu nuy «exiger» la, bu ci njëkk mooy ñii nga xam ne seen bakkan rot na ci mbir mi, te muy ki ko def, moom Maki Sàll, nañu jox ndàmpaay seeni njaboot. Te ñu ubbi lànket bu tënku- wul ndax ñu xam ku tiire ak kan moo rey. Te itam, dinanu yóbbu mbir mi ci “Cour Pénale Internationale” mu àtte ko. Ndaxte, yii, ay «crimes contre l’humanité» lañu, te ci nguuru Maki Sàll la xewe fii ci Senegaal.
– Ñaareel bi, mooy ñi ci gaañu, dañ leen war a jox ndàmpaay, ñuy «civils» walla diy takk-der, jàppale leen ñu mën a faju ci ni mu gën a rafete ;
– Ñetteel bi, mooy ñi ñu jàpp ndax seen taxawaay ci pólitig bi, na leen Maki Sàll bàyyi ci ni mu gën a gaawe.
– Ñenteel bi mooy, bis niki tey dootunu nangu Maki Sàll di bunduxataal ñi àndul ak moom ak jaambur yi, di leen wattu, di leen déglu ci lu ñu yëgut, saa su ne.
– Juróomeel bi mooy, ñi nga xam ne ay sàmbaa-bóoy lañ yu mu jël, jox leen xaalis, ñu yor ay jaasi ak i fetal, nañu def lànket ba xam ñan lañu, jàpp leen, jébbal leen Yoon, ñoom ak ñi leen yónni.
– Juróom-benneel bi mooy, Maki Sàll, bëgg na ko, bañ na ko, dina fexe ba ñu mën a dem ci ay wote ni mu gën a leere. Ay wuruj «fichier électoral» jeex na ci Senegaal. Yor say kar-dàntite ne duma ko jox ndaw ñi ndax ànduñook man, jeex na ci Senegaal.
– Juróom-ñaareel bi, mooy, ci ni mu gën a gaawe, foog ñu amal wotey gox-goxaan yi, doomi-Senegaal yi tànn seeni meer. Na Maki Sàll amal it wote dipite yi ci atum 2022, doomi Senegaal yi tànn seeni dipite, jox seen bopp Péncum ndawi réew miñ bëgg. Waaye dina doxal it ci atum 2024 wote ngir tànn njiitu réew mi ci ni mu gën a rafetee. Lii, lenn rekk moo ko mën a gàntal, mooy mu dem ba xam ni moom, jiiteetul Senegaal, amatul màqaama bi, mu ne bàyyi na,  ñu amal ay wote lu jiitu 2024.
– Juróom-ñetteel bi mooy, na Maki Sàll delloo ñi mu ko xañ, seen àq ak yelleef ci pólitig : benn ci Xalifa Abaabakar Sàll mii, ñaar ci Karim Wàdd. Maki Sàll mooy tànn kuy lawax ak ku dul lawax, loolu jeex na Senegaal.
– Juróom-ñenteel bi mooy, moom Maki Sàll, na taxaw jàkkaarlook waa Senegaal yépp – amul lu ma neex laay def, walla du waaw du déet ; fii déet rekk moo fi am – ne ñetteel  sax dootuma ko tudd waxatumalaak ñetteellu moomeel. Atum 2024 Maki Sàll du nekk lawax ci Senegaal.
Lii lépp nag dafa am lu mu àndal, may ñaan askan wi, rawatina ndaw ñi, sunu taxawaay bii, bu mu wàcc mukk nag. Tey lanu war a gën a taxaw. Kenn ku ne ci nun am na sañ-sañu jëfandikoo àqam bi nga xam ne ndeyu sàrti réew mee ko ko may ni : «man duma nangu ku ma noot». Loolu ngeen def tey jii, loolu ngeen def fan yii yépp weesu. Nu wéyal taxawaay boobu. Waaye, na doon taxawaayu jàmm, ndaxte dafa am lu Maki Sàll foqati woon ci nun : kenn amatul woon sago def mbooloo. Tey, won nañ ko ni mu bëgg ko mu bañ ko danu koy def ndax ndeyu sàrti réew mi moo nu ko may…..
May wax nag, ginnaaw ba ma waxee ci Maki Sàll, may woo nun ñépp, nun ñii ñépp di ay way-pólitig ; askan wii, yelloo na ay way-pólitig yu mat. Nun ñépp amatunu sañ-sañ ci yenn yi, nanu sargal askan wi, nanu ko delloo màqaamaam, nanu ko waat nun ñépp ni, askan wi rekk moo nu ñor ; kenn newu fi di def pólitig ngir xaalis booy am ; ku bëgg ay milyaar, uti ko feneen. Waaye pólitig jaamu sa askan la, yaa ciy sonn, dugal ci sa alal, ñàkk ci ba dee, waaye waroo foog ni, ci pólitig ngay ame milyaar. Kon, nax nga sa bopp. Loolu dafa war a dakk ci Senegaal.
Man dey, man Usmaan Sonko,  tuuti naa lool ci kanamu askan wi. Gisuma lan laa def ba askan wi daj li mu daj ci nun. Kon nun it, nanu waat ni, bis niki tey, dinanu am doxalin wu yees. Ndaxte réew mi yomb naa defar de. Bii yoon, war nanoo jublu ci doxalin wu bees. Su dee nag, danuy ŋàññ ñi fi nekk ba jële leen fi, ñëw def lañu  daan def walla lu ko yées, defe naa ne, askan wi day, mujj génn ci nun ñépp. Ngalla waay nañ ci góor-góorlu.
Ma yokk ci benn poñ. May sànni ay kàddu jëmale ko ci Kaasamaas, ci mujjeelu yoon wi. Samay mbokk laay waxal, walla ñenn ci samay mbokk, ndax Yàlla may na ma ma bokk fépp. Ak lu nit mënoon a jàpp ba tax nga dugg ci àll bi, jàpp ni dañ laa xeeb, jàpp ni dañ laa boolewul, jàpp ni «citoyen de seconde zone» nga, boo xoolee li xew tey ci Senegaal, dinga xam ne loolu amut. Ndax, ginnaaw ba ma doonee doomu-Senegaal, doomu- Kasamaas laa. Waaye ñii ñépp jóg taxaw, muy Tuubaa, muy Ndar, muy Fuuta, Bakel, muy Kees ak feneen ak feneen, jóg taxaw, seetuñu kii fu mu bokk. Dëgg jot na, nanu xeex ngir dëgg sax fi. Kon, li ma leen di ñaan mooy ci 6i weer yii, li may ñaan samay mbokk yi ci Kaasamaas, ku ci yoroon ngànnaay na ko teg te bañ cee laaj dara, génn, nu bokk ndey bokk baay, te xam ne nun ñépp doomi -Senegaal lanu, doomi-Afrig lanu. Ginnaaw ga, ngeen ànd ak sunu xare, fépp fu nit ñi ne woon ngeen génne kàrt yi, génne miin yi, génne ndell yi, aar nit ñi. Bunu nangooti ñu ne dañ koy saafaraal ci ngànnaay. Ndaxte, kiy jam ak ki muy jam ñoom ñépp doomi-Senegaal lañu. Nun ñépp benn lanu. Kon loolu, mooy woote woo xam ne, maaŋ koy woote ndax lu ma ñor a ñor la. Te ku seet bu baax li xew Senegaal tey, dinga xam ne waa Senegaal yépp wone nañ ni Senegaal benn bopp lanu. Kon, lii lanu ci bëggoon sànni ciy kàddu yu gàtt…..
May rafetlu it teewaayu soxna yi ; tudduma goor ñi, bis bii, bisu jiggéen ñi la. Soxna Aminata Lóo Jeŋ, ministar bi, di ko gërëm bu baax ci teewaayam ak ci taxawaayam ci xeex bi, ndax bi mbir mi dooree rekk la dawsi  kër ga, jaa-ngeen-jëf…

Tey, Senegaal, kenn mënul a wax  waxu pólitig te doo ci boole Ceerno Alasaan Sàll. Turam ak yu Usmaan Sonko, Bàrtelemi Jaas, Xalifa Sàll, Abdul Mbay, Mamadu Jóob Dëkuruwaa ak Mamadu Lamin Jàllo ñoo gën a fés ci kujje gi. 
Seen yéenekaay LU DEFU WAXU amal naak moom laaj-tontu bu yaatu, di ci waxtaane mbiri réew mi ak xew-xewi jamono. Xaajees na waxtaan wi ci ñaari pàcc. Ci pàcc bu njëkk bii, Ceerno Alasaan Sàll daf nuy xamal jaar-jaaram, nim xamanteek Njiitu réew mi, Maki Sàll, ak cëram ci cosug APR.
(Ci taataanug Paap Aali Jàllo)
– Paap Aali Jàllo (PAJ) : Ceerno Alasaan Sàll, danuy jiital sunuy nuyoo, cant ak ngërëm ñeel la, ngir liŋ nu nangul laaj-tontu bii nuy waaj a door. Bu loolu weesoo, noo ngi lay ñaan nga wonale sa bopp ak jàngkati LU DEFU WAXU yi, wax leen kan mooy Ceerno Alasaan Sàll ak lan mooy jaar-jaaram.
– Ceerno Alasaan Sàll (CAS) : Waalekum-salaam wa rahmatulaa, Paap Aali Jàllo. Maa ngi lay fay, di nuyu jàngkati yéenekaay bii di LU DEFU WAXU. Ma leen di dollee sargal, di leen ndokkeel, yow, ki sos yéenekaay bi, Bubakar Bóris Jóob ak ñi ci jàpp ñépp ba mu agsi fim agsi tey. Maa ngi rafetlu yit liggéey bu am solo bi ngeen di def. Nde, yéen a ngi fexe ba doomi-Senegaal yiy jot ay xibaar yu wér te wóor, yaatu lool ; rawatina li ngeen leen di biral ci làmmiñu askan wi. Man, nag, doomu-Senegaal laa, juddoo Cees, yaroo fa, màgge fa. Fa laa jànge yit, bi may tuut-tànk ba ni may ame sama lijaasab “Baccalauréat”. Waaye, jàng naa fa diine itam. Xam nga Senegaal moom, réewum diine la, réewum Lislaam. Moo tax, fépp foo mënti juddoo, bu dee doomu-jullit nga, dees na la dugal daara. Bu ko defee, nga jàng sa diine, xam ni ngay jaamoo Yàlla ak ni ngay jëflanteek doomi-aadama yi. Moo tax, jàng naa Alxuraan ak yeneen i téerey xam-xam yu aji-gëm Yàlla ju ne war a làmboo ngir mën a jaamu Boroomam. Gannaaw gi, demoon naa bitim-réew, àggaleeji fa sama njàngum nasaraan. Foofu laa amee sama lijaasab Ingénieur télécommunications laata may sàkkuwaat lijaasab Ingénieur aviation civile. Bi ma amee samay lijaasa, dama ñibbisi Senegaal, sàkkuji liggéey ci ASECNA, Yàlla def ñu jël ma. Cib xayma, liggéey naa fa lu war a tollu ci 25i at. Bi ma fay liggéey, nag, jaar naa ci réew yu bari, muy Senegaal, Niseer, Komoor… Xeetu liggéey wu nekk def naa ko ci réew yooyu. Ndaxte, looy gën di dem, sa xam-xam ak sab xarañte ci wàllu xarala day yokku, ñu lay gën a soxla. Noonu, liggéey naa OACI (Organisation de l’aviation civile internationale), muy ndajem réewi àddina si ñeel naawaan wi (aviation civile). Maa nekkoon seen aji-wóorliku (auditeur), doon saytu kaaraange roppëlaan yi ci réewi Afrig yeek yu Tugal yi (Ërób). Rax-ci-dolli, amoon naa ay ndomboy-tànk ci ASECNA mi nga xam ne, 18i réew ñoo ko séq. Réew mu ne, am nañ fab bànqaas bu leen fa toogal, di fa saytu lépp lu aju ci jaww ji, muy kaaraangeg roppëlaan yeek yooni jaww ji (fi roppëlaan yiy jaar), metewoo bi, naaweef bi, wërngëlug-caytu yi (tours de contrôle), añs. Bànqaas bu nekk day am njiit ak kippu yi muy liggéeyandool. Man nag, jot naa jiite bànqaas bu Senegaal.
– PAJ : Lan moo la tax a dugg ci pólitig ?
– CAS : Ku juddoo ci sunu réew yi, xam jafe-jafe yi askan wiy jànkonteel saa su ne, waroo bank say loxo, toog di seetaan. Nde, lépp a fi jamp. Soxla yaa ngi ne gàññ : am na ñu mënta jot ci ndox mu sell mi, njàng mi doxul, tukki jafe na lool, ay dëkk ak i gox yu baree bari amuñu laf (énergie) ak mbëj… Fànn boo laal, soxla yaa ngi fa bari ba jéggi dayo, askan wi lottal la ko ba nga ne lii lum doon. Bu loolu amee, toog di seetaan warul kenn. Ku ci ne am na taxawaay boo war a am. Looloo waral, ba nuy ndaw di jàng, bokkoon nan ci làngu pólitig Ànd jëf. Kon, man, Ànd jëf laa dooree sama jaar-jaaru pólitig. Waaye, dama dem ba ci biir ma jóge fa ngir ñaari sabab. Bi ci jiitu mooy ne, danoo dem ba bokkatunu gis-gis ñeel yoon win waroon a jaar ba yor réew mi ak anam bin ko war a yoree bu nu ko Yàlla dénkoon. Rax-ci-dolli, gisuma woon ci njiiti Ànd jëf yi baax-baax yi kilifay réew war a làmboo. Sabab bi ci topp mooy ne, bokkunu woon xalaatin. Dafa di, sama gis-gis ci nees war a yoreem réew dafa safaanoo woon ak yoon wiñ xàlloon, ñoom. Seen gisin daal moo doyadi woon ci samay bët, teeyoon sama xel. Looloo indi woon réeroo sunu biir, ma teggi sama tànk, nekk ci sama liggéey, ca ASECNA. Waaye, taxuma woon a bàyyi pólitig.
Ndax, jàpp naa ne, booy liggéey ci béréb bu mel ni ASECNA, di def sa kem-kàttan ngir jariñ sa réew, yaa ngiy pólitig. Ma nekk fa nag, di liggéey, di liggéey ba atum 2007, daldi tàmbalee am nag ay jafe-jafeek nguurug Ablaay Wàdd ga woon.
– PAJ : Lan moo la jotale woon ak nguurug Ablaay Wàdd ga woon?
– CAS Ñoom, dañ bëggoon a tas ASECNA, saax-saaxe ko, def ko seen moomeelu bopp, paacoo ko. Ndege, dañ foogoon ne ASECNA mu ngeek àddinaak li ci biir. Moo leen ko taxoon a singali, ñu fay xemmem koppar ak yeneen ak yeneen. Te, loolu ñu doon xemmem sax, amu fa woon.
Li xamb taal bi, nag, mooy suuf ak taaxi ASECNA yi nekkoon Fann Résidence, Point E, ci ayeropoor yeek feneen ak feneen… Jamono jooju, ci lañ toŋ-toŋe suufus Foire bi, estadd Léwópool Sedaar Seŋoor ak lépp li wër ayeropoor bi ak Corniche bi. Ñu ni déet-a-waay, ñu bëgg cee teg moomeelu ASECNA. Ndaxte, biir ayeropoor bi rekk a desoon, ñu bëggoon koo daggat-daggate, séddoo ko. Dafa di, bees seetloo, 2007 ba nëgëni-sii, daggat-daggatees na ayeropoor bi, def koy kërale (parcelles) yu 30i ektaar, séddale leen. Bii ñu jox ko kii, bee ñu jox ko kee. May wax ñuy taafantoo, jamono jooju, koomalug (financement) Monument de la Renaissance ! Fim ne nii, yàq nañ ayeropoor bi ba mu yàqu yaxeet. Ndeysaan, benn ayeropoor boobu rekk a nekkoon ci péey bi, yaatu woon lool. Ak naal buñ mënoon a am, waruñu woon wàññi astemaak daggat-daggate ayeropoor bi. Moom kay, dañ waroon a yokk ngir dooleel réew mi ci wàllu tukki. Nde, képp ku jàng xam-xamub kaaraangeg roppëlaan ak kaaraangeg way-tukki yi, xam nga ne jamono jii, loolu dafa nasax bu baax. Ñi waroon a sàmm ayeropoor bi nag, ñoo ko yàq, muy nguurug Ablaay Wàdd te looloo ma boole woon ak ñoom, ci gàttal.
– PAJ : Dara fekku la ci diir mbagg boobu nga leen doon diir mbagg?
– CAS : Biñ bëggee tas ASECNA, ci nowàmbar 2007, ànduma ci woon. Dama bañoon, di ko xeex, dogu woon ci xeex bi. Bi loolu amee, sama taxawaay ñeel mbir mi metti leen, ñu tàmbali maa fexeel. Ci lañ waxee ne nañ ma jële ci boppu bànqaasu ASECNA bu Senegaal. Te, sax, nammoon nañoo jéggi yoon, def may yëf yu ñaaw. Bi ko waa ASECNA yëgee lañ ma rawale, yóbbu ma Komoor, ma nekk fab diir. Noonu la ma Yàlla muccalee ci seen i pexey saay-saay.
– PAJ : Nan nga xamanteek Njiitu réew mi, Maki Sàll?
– CAS : Maa ngi lay gërëm bu baax ci laaj bu am solo bii nga ma laaj. Ndaxte, dinaa ci mën a leeral lu bari. Ca jamonoy Ablaay Wàdd la woon. Ndax, bi may xamante ak Maki Sàll, booba, moo nekkoon Njiitu jawriñ yi, man, ma nekkoon njiitalu bànqaasu ASECNA fii ci Senegaal. Sama ñaari xarit yu nekkoon ASECNA, ñoo taxoon. Kenn ki, Moor Ngom, da doon yëngu ci pólitig. Keneen ki moom, Mustafaa Jeŋ, xaritu Maki Sàll rekk la woon, màggandook moom. Ñooñoo ma taxoon a miin Maki Sàll, ñoo gënoon a tax ma ñeme ko. Léeg-léeg, daan nan daje, toog lu yàgg di waxtaane ay ponk yu yaatu ñeel naawaan wi. Léeg-léeg, nguur gi da daan soxlay leeral wallay xalaati ASECNA ci wàll woowu. Ginnaaw gi, Maki Sàll jóge ci boppu nguur gi, doon njiitalu Péncum réew mi. Nga may ma, ma leeral fii ne, du nguur gi Maki Sàll doon jiite laa amaloon coow ci jamonoy Ablaay Wàdd. Nguur gi wuutu gosam gee bëggoon a tas ASECNA, ma jàppante woon ceek ñoom. Te, loolu sax, daan nan ko waxtaane man ak moom léeg-léeg. Ba ma fay nekk, ci tukki yi Ablaay Wàdd daan tukki lan daan daje, walla ci yeneeni anam. Bi ma newee Komoor itam, nu ngi doon wéy di déggante. Boo fàttalikoo sax, dinga gis ne, jamono jooju, gaa ñi sonaloon nañ ko lool, moom Maki Sàll. Daanaka, ci diggante weeri nowàmbar ak desàmbar ci atum 2008, yéenekaay boo ubbiwaan, ñuŋ ko ci doon ŋàññ, di ko sikkal ak a yàq deram, te booba moo nekkoon Njiitalu Péncum réew mi. Ci laa xamee ni kii, yàgg yàgg dinañ ko sàkkal pexe. Booba, jàppoon naa ne, man ci sama wàllu bopp, jotoon na ma sóobu ci pólitig bi. Nde, Ablaay Wàdd ak i ñoñam nekkewuñ fi woon lu dul saax-saaxe réew mi, di def lu leen neex. Nu dénk leen sunu réew, jox leen sunu baat ak sañ-sañ yi ci aju yépp, ñu wëlbatiku def kob yar, di ko mbugalee doomi-réew mi, di jaay nit ñi doole. Loolu metti woon ma lool, sax. Nu ne nag lii dafa war a dakk. Nu fas yéenee def ni ñoom, ngembu, dugg ci géewu pólitig bi, sàkku nguur gi ngir safaara jafe-jafey askan wi. Lin ko dugge woon mooy aar ak suqali Senegaal. Ci kow loolu, maak Maki Sàll nuy waxtaan, di ci weccoo xalaat ba ni nuy taxawale APR.
– PAJ : Kon yow ci ñi sos APR nga bokk…
– CAS : Waaw, man, bokk naa ci kàngam yi sos APR. Weeru desàmbar atum 2008 lan ko taxawal. Nu ne ci biir, di liggéey, def ci sunu doole, sunu xam-xam, sunu lépp… Njëlbeenug aniwerseeru APR, ci weeru desàmbar 2009, nun kàngami APR yee ko xumbaloon ak ñi nekkoon ci njiiteefu làng gépp. Amoon yeneen i gan yu ko teewe woon, ñu ci mel ni Làndiŋ Sawane, Sàmba Juulde Caam, Màgget Caam, añs. Noonu lan taxawale APR, nekk ci ba 2012. Yàlla dogal, Saa-Senegaal yi dénk nu réew mi, amoon ci nun yaakaar ju réy, nag. Nde, APR, daanaka yaakaar a doon ñaareelu turam. Nguur gin taxawaloon dafa ëmboon ay làngi pólitig yu bari, ñépp bokkoon ci lees duppe woon « les Assises nationales », xaatimoon déggoo yi ci rote woon. Nu àndandoo woon ci ndaje mu yaatu, tudde ko Bennoo Bokk Yaakaar. Jamono jooju, dan amoon yaakaar ju réy ngir yéeney defar réew min amoon, soppi doxalinu réew mi. Ndaxte, ku ci nekk dafa tegoon boor ay mbiri boppam, daldi ràngu ci tëralin ak ndigal yi tukkee woon ci «Assises nationales» yooyu, fasoon yéene leen jëmmal. Looloo ma taxoon a ànd ak Maki Sàll, yaakaar ak rafet njort. Ngir fàttali rekk, fii ci Ndakaaru lan taxawal jamono jooju Convergence des cadres républicains, man mii ma njëkk koo jiite. Te, ba ni may bàyyee APR, maa nekkoon ci bopp bi…
(Dees na ko topp…)
Defu Waxu
(ÑAAREELU XAAJ)
Bi ñu nee Senegaal moom na boppam tamit, loolu ciy wax rekk la yem ; ndax Seŋoor àndul woon ci réew mi génn ci nooteel ci saa si. Li mu bëggoon mooy ñu ciy dem ndànk ndànk ci diirub 20i at. Ba tax na bi mu jiitee réew mi mu saxoon di sàkku ndimbalul Farãs.
Ci atum 1962, Seŋoor gaawtu taqal àndandoom bu yàgg bii di Mamadu Ja mi jiite woon jëwriñ yi, jiiñ ko ne da doon fexee daaneel nguuram. Loolu jur ñu teg Mamadu Ja loxo, tëj ko lu ëpp 10i ati kaso. Ci atum 1968, ci seleŋlu gu daj réew mép, liggéeykat yi bank seen loxo, alkaati yi dal ci seen kaw ci ndimbalul Farãs. Diggante Seŋoor ak Farãs gën a rattax ci atum 1971, ci ngan gu njiitu Farãs, Georges Pompidou, di xaritam teg ci bokkoon ak moom fa ñu jànge, doon amal ci Senegaal. Lu mat at Ndakaaru nekk di waajal ngan gu gàtt googu yamoon ci benn bés doŋŋ. Fi gan geek ñi mu àndal waroon a jaar yépp, kilifa yi defaraat yoon yi, yeesalaat taax yi ndax bëgg a làq lépp luy màndargaal ag ñàkk ci gëbla gi.
Ndaw ñu bari jàpp nag ne lu ëpp tuuru, dalal gi ñu dalal njiitu réewum Farãs ab cokkaas bu leer la. Ay ayu-bés lu jiitu loolu, gàngoor guy roy kurélu ”Black Panthers” gu Amerig, ak geneen gu tudd ”Tupamaros” ca réewum Uruguay, ànd taal Këru Mbatiit gu Farãs ci Ndakaaru. Bi ñuy amal ngan gi, xale yi jéem a dal ci woto njiitu réewum Farãs li, waaye ñu teg ñenn ci ñoom loxo. Ñaari rakki Omar Bolondeŋ Jóob bokkoon ca. Moom tamit boobu  xeexin la gëmoon, muy dóor mu daanu, waaye bokkul woon ci cong googu. Fekk na ay weer lu jiitu loolu mu dellu woon Farãs ginnaaw bi ñu teggee dogal bi ko fa dàqe woon. Ci yëngu-yëngu yooyu ci la Bolondeŋ ànd ak ñenn ciy xaritam ne dañuy dem jàngi nu ñuy xeexeek ay ngànnaay. Noonu ñu dugg ci saxaar gii di “l’Orient-Express”, wër Tugal gi yépp, mujjee ci dalub ay saa-Siri fekk fa ay fippuy Palestin ak Eritere. Seen pexe moo doon teg loxo kilifag réewum Farãs gu mag, weccee ko ak seen mbokki-mbaar yi ñu tëjoon kaso. Bi ñu fa defee ñaari weer la Bolondeŋ Jóob ak ay àndandoom jóge ci tàkk gi dellu taax. Amoon nag yaakaar ci ndimbal ”Black Panthers” yi ubbi woon ab dal ca Alse, gëblag réewum Alseri. Waaye ñu mujjee soppi doxalin. Ginnaaw bi ñu defee diir bu gàtt ci Konaakiri ñu jóg wutali Bamako ga ñenn ci mbokki Bolondeŋ yi dëkkoon. Foofa ñu lootaabewuwa maanaam ñu defaruwaat.
Waaye terewul alkaati yi teg loxo gàngoor gépp ci jeexitalu weeru nowàmbar ci atum 1971, fan yu néew bi Seŋoor di waaj a amal nganam gu njëkk ca réew ma ginnaaw tasug Lëkktoo gu Mali ci atum 1960. Raji Mali yi Ceekoro Bagayoko jiit woon ñoo leen toppoo, raju leen ay weer. Ñu fekk ci gafag Bolondeŋ bataaxal bu tënk pexe yi mbokki-mbaaram yi war a rëccee ci kaso ba ñu leen tëj. Bi ñu ko jébbalee Senegaal, ñu tëj ko ràpp ñetti ati kaso. Bés yi ñu def ci kaso Gore bi yépp, diir bu néew lool lañu leen doon may ñu génn ca fa ñu leen tëj. Ngir moytu jokkalante ci diggante ñoom ñi ñu fa tëye, ñaari yoon rekk lañu doon gis jant bi, suba si 30i simili, ngoon gi 30i simili. Xàmmeetuñu guddeek bëccëg, guddi yàgg lool, booleek ñu leen di metital.
Xibaar bi daanu bésu 11i fan weeru Me ci atum 1973 : Omar Bolondeŋ Jóob saay na. Mu amoon 26i at. Xibaar bi ne tasar. Ndaw ñu bari génn ci mbedd yi di bind ci turux yi ci gëbla gi “Seŋoor bóomkat : Ñu ngi ray seen doom yi, yeewuleen ; Bolondeŋ kenn du ko fàtte”. Ci saa si, nguur gi dafa nëbb pekke wi. Waaye àttekat-luññutukat bi lànk ndigal li bawoo ci nguur gi, daldi teg loxo ñaar ñu ñu jàpp ne seen loxo taq na ci mbir mi. Daa gisoon ci këyit yi ñu jëlee ci kaso bi ñu bind ne ayu-bés laata ñuy siiwaal ne dafa xaru, Bolondeŋ dafa xëmoon waaye ñi yore kaso bi yëgaluñ ko woon sax seen yaram.
Waaye keroog ba muy waaj a teg loxo keneen ki mu njortoon ne moo ci taq, ci la ko fa kilifa yi jëlee, teg fa beneen àttekat mu dakkal luññutu gi ndax ne du céram. At mu jot, 11i fan ci weeru Me wu nekk ay takk-der ñoo doon wër bàmmeelu Bolondeŋ ngir bañ nit ñi ñëw di ko màggal.

Ay 10iy at a ngii boobu ba tay Omar Bolondeŋ Jóob wéy doon royukaay ci ay way-aamu ak i m-pasin. Ay kaajar, ay péeñ ak ay filmo wéy di dellusiwaat ci mbooram. Muy mboor muy indi sunu xel ci doxalinu nguuru Senegaal gu tay. Nooteel gi nguur gii di doxal day wone rekk ni jaay doole démb la woon tay soog a ñëw. At yu mujj yii, nguur gi xañ na saa-réew yi sañ-sañu lootaabe ay feeñu, ba noppi wéy di sàcc alalu askan wi, di jaay doole. Fileek wàccoo wuñu ak li ñu warlook askan wi, waxu kese la ngir xëcc koppar alkati bitim-réew yi. Li woon démb du wonni. Boo dee ab bañkat tay ci Senegaal, mënoo mucc ci ñu lay xoqtal, di la teg loxo, di la tëj kaso ci lu teguwul fenn. Gii Maris Saañaa ak ñeneen ñu bari xam nañu ci dara. Boo xoolee loolu xam ne nguur gii du mooy ubbiwaat àtteb Omar Bolondeŋ Jóob. Waaye ni ko ay mbokkam di baamtoo rekk : “Lu guddi gi yàgg-yàgg, jant dina mës a fenk”.

Foloriyaŋ Bobeŋ ab gëstukat la ci mboorum Afrig. Ay gëstoom jëm ci xeexu askan yi ngir am péexte ginnaaw nooteel gi, rawati na ci Senegaal jamonoy nguurug Seŋoor. Mbind mii nag njañse la rekk bu ñu tënk ñeel sémbu téere ci jaar-jaaru Omar Bolondeŋ bu ñu nekk di ci liggéey. Li nu ko yombalal mooy ndimbal lu kenn mënul a natt bawoo ci ay mbokk, ay xarit, ak ay xamey Omar Bolondeŋ Jóob, ak ay way-aamu ak ay gëstukat. Ngërëm lu amul àpp ñeel na : Jàllo Jóob, Seex Amala Jóob, Àliyun Sàll “Palomaa”, Usmaan Bolondeŋ Jóob, Paap Konaare Ñaŋ “Ñàngus”, Aalimana Bàccili, Saŋ-Kolod Làmbeer, Omar Bolondeŋ Mnd, Mareem Bolondeŋ Jóob, Xaali Mustafaa Lëy, Rolaŋ Koleŋ, Àntuwaan Lëfeebur, Silbeer Wódey, Bertaraŋ Gale, Misel Sànkarani-Furnel, Màrk-weesaa Ówlet, Patirig Talbóo, Mari-Ãselig Sawane, Asiis SalmoN Faal, Ndongo Sàmba Silla, Kariim Njaay, Pàppa Àliyun Jeŋ, Ndey Faatu Kan, Kibili Demba Sisoxo, Baara Joxaane, Bàrka Ba, Majaw Njaay, Xumma Géy, Alasaan Jóob, Ug Seglaa, Faatima Jàllo Ba, Xalil Jàllo, Weesaŋ Meesen, Paskaal Biyànkini, Farãsuwaa Bulum, Màrteŋ Muur, Omar Géy, Kiristel Lami, Léwo Selig, Dawid Morton, Tiristaŋ Bobeŋ
Foloryaŋ Bobeŋ ci tekkig Daawuda Géy
Ndey Koddu Faal
Bubakar Bóris Jóob
Baay Njaay
Mbir mi doy na waar. Kenn xamul lii lu mu doon. Nekk cim réew, dund fa lu ëpp fanweeri at, te ba tey may bind baat yi, doxandéem la ñu la fi jàppe.
Am fi liggéey bu baax, di faj samay soxla ak a dimbali samay mbokk ; bokk ci ñiy yëkkati koom-koomu réew mi. Ci  gàttal, man nanoo wax ne Baay Njaay xaw naa tekki ci réew mi te amal na njariñ dëkk bi.
Bariwuma fi ay xarit waaye am naa fiy xameel yu rafet jikko yoo mën a jëflanteel ci wàllu àddina ak diine.
Bi may ñów Itali amaguma fukki at ak juróom-ñatt. May xale bu góor, tollu ci sama diggu ndaw. Ma ànd ak kàttan, wóolu sama bopp, yaakaar ne lu sama loxo yóotu jot ko.
Dëkk bu ñuy wax Duwinoo, fa laa ame bàkkaloryaa soog a dem Triyeste. Fa laa defe  sama lisãs. Yàlla dimbali ma ma jàll eksame doktoraa ca iniwérsite bu Siyeena. Kon dëkk bii ame naa fi ay lijaasa yu raññeeku ci daara yi gën a kawe.  Lu nit di itewoo ci njàng, Yàlla may na ma ko fi.
Ba ma noppee ci loolu laa taxawal am mbootaay ngir siggil jëmmu Afrig fii ci Itali, bokk tamit ci mbootaay yiy xeex ngir sunu aada ak sunuy làkk am seen gëdd.
Dara yombul ndax Wolof Njaay nee na «Ndar xëyul sotti». Masumaa jàng sama kàllaama, Wolof, bay am fitu taxaw ne damay dundal li ma nàmp. Waaye yaakaar naa ne li amoon solo mooy tàmbalee xam sa bopp ak geestu fi nga jóge walla fa nga cosaanoo.
Ndànk-ndànk may jege ab bindkatu wolof ak di jàng abajaday làkk wi. Ma dem bay tàmbalee firi baatu waa réew mi ci Wolof. Mbir mi dugg ma, saf xorom, indil ma yokkute yu am solo ci samay xalaat, sama gis-gisu àddina, ak samay xameel.
Lu neex du doy, te kenn du ko dog ba beneen yoon. Nit koo gis am na ku ko xàllal yoon mu jaar fa. Ca njëlbeen ga, jànkoonte woon naa ak ay jafe-jafe yu bare ci njàngum wolof. Ci yëngu-yëngu bu am solo la dajeek boroom xam-xam bu siiw, ñu raññee ko lool ci mbindum kàllaamay Kocc ak tekki ay làkk yu wute ci Wolof.
Waaye kooku damay leb turam ba beneen…
Baabakar Jóob Buuba
Doolee mën dëgg, waaye dëgg mooy mujj.
Li tax bindkat bi taamu kàddug Guddig Mbooyo, daldi koy tudde téereem bi, dug tandle. Bul jaawale. Mbooyo, tur la, turub aji-jëmmal boo xam ne bii, jëfam dàkkontewul ak mbóoyo mi nga xaw a jaawale ak turam bile. Waaw.
Diggante Tiijaan, Jéen, Góora, Maye ak Mbooyo ci boppam, ngelawal jàmm lu féex a ci daan daw, rattaxal diggante yi, yaatal xol yi te féexaloon jëflante yi. Bi Mbooyo sàccee takkaayi Maye mi ko jàppe woon doomu-ndeyam, ngelaw loolu dafa mujj a nekkaat ngelawal tàngaay lu rax suuf, daldi ñagasal diggante yi, gàkkal leen, lëndëmal gis-gis yi, xatal dund bi biir Quartier Latin.
 Mbooyoo def tojaangeem ba noppi, wor Maye, dellu tuumaal Tiijaan, jëkkër ji. Tiijaan moomu, moo nuy nettali ni mbir deme ci biir téere bi. Wolof ne, teey, ci ndox lees koy séentu ; waaye ci nit la gënee. Tiijaan, ku teey la. Bi càcc gi amee, ñu daldi koy tuumaal, yàq ci deram, teewul dafa ànd ak sagoom, sumb ab lànket ngir leeral mbir mi, setal deram.
« Teey ak sago, war na ku ne bu mbir teewee, muy bànneex walla safaan ».
Mbir mi yombul woon. Ndaxte, ndëgg-sërëx bu ne tegal nañ ko Tiijaan ngir gëstoom bi bañ a àgg. Jaay nañ ko sax doole, xaw koo xoqtal ngir mu dakkal lànketam bi. Nde, ndeyu Mbooyo, boroom alal la, dib kilifa ci réew mi, mën a yóotu lu loxol baadoola dul laal. Xam nga fi ma jëm, du ?
Ger. Mooy baat bi. Fu yoon jàddee, ger a ko fàbbi. Céy ger ! Réew mum ne saraax, dara du fa baax. Xàjj-ak-seen dina fa am, boddekonte am, jalgati ya bare, àqi nit ña, ñu teg leen fale. Bu ko defee, koom-koom ga saay, reéw ma daay. Waaye, bu gor bañee dëggi bañ, ger du fa naane ñeex bay yàq seen bànneex. Tiijaan, ci bañkat yooyu la bokk. Jëleesoon na fen jiital ko ci kow dëgg gim àndal ngir rekk làq Mbooyo ci sababu ger. Takk-der yi kootoog yaayu Mbooyo mi leen neexal, bëgg a tiiñal Tiijaan ciy fen ndax rekk xaalis. Tiijaan fippu, lal i pexeem, fexe ba feeñal dëgg gi, biral ko ci kanami ña ko sikkaloon ñépp, setal deram.
Fen mën na xéy, dëgg gontu. Waaye, yàgg-yàgg, dëgg dina ko dab, suul ko. Nga ciy jàngee ni doomu-aadama warul wax lu ko wóorul, teg ci dafa war a màndu ci loo xam ne yoonam nekku ci.
Séy xare la !
Yemul foofu de, ndax Lamin Mbaay moo ngiy joxe ay tegtal ci nu jigéen di taxawe biir néegu séyam. Muy taxawaay bu am solo ci weg ak yiir boroom-këram, jàppale ko, nekk xaritam, raxaale ci tamit joŋe ju mat sëkk. Jigéen dafay neex dereet, woyof, dégg ndigalu jëkkëram, « fexe ba dara du ko naqari… Togg lu neex, xeeñ lu neex, wax ju neex, cuuraay yu neex ». Bépp jigéen bu wéyee ci yile ndigal, dina tax ba loo joxoñ sa jëkkër dagg. Bu loolu weesoo, nag, jigéen ñi war nañoo juboo ci seen biir, di jàppalante. Njëkke yeek goro yi tamit yaataal soxna siy séy ci biir kër gi, moom it soxna si mu góorgóorlu te gën a muñ, jàppe goro yi ni ay way-juram. Mu xam ni séy ndoorteel rekk la am, li ci des lépp muñ la, bañ a lëñbët, bañ a dëkke sëngéem, su ko defee jàmm ne ñoyy.
« …fexe mooytu ger… »
Nu gis ne, kon, li gën a yitteel Lamin Mbaay, bokk na ci yee askan wi ci jikko yu ñaaw yu nit ñi jikkowoo te ñu war koo mën a xeex. Kor, jàmbu, ger, fen, naaféq, ñàkk a màndu, añs., benn baaxu ci cim réew, rawatina ger. Ger, nag, dafa barey melokaan :
« Ger mën naa bañ a nekk xaalis bu ñu la jox, mën naa nekk xoqtal, mbaa dig la ci wàllu àdduna mbaa lu deme noonu ; ba ci liggéey sax ».
Ger a tax njublang gi bari ci àddina si, koom bi deme boor, ñi yor alal di gën a barile, néew-ji-doole yi di wéy di ñàkk. Lu neex waay def, te dara du ko ci fekk. Ger dina sàgganloo ndaw ñi ba di leen tàmmal lu yomb.
« War nga fexe moytu ger, ndax wolof nee na : « Ku ñu ger doo wax dëgg », te réew, am na tawat yoo xam ne, képp kuy dund ca réew ma war na taxaw temm ci xeex ko, muy ger…. Ger moomu dafa law, ba laal xol yi ak xel yi… ».
Tiijaan, nag, gor piir la. Te gor, du fayantoo…
Rafet kanam daal, rafet jikkoo ko gën
Li Lamin Mbaay di ŋàññ sikki doomi-aadama yépp ci biir téere bi, moo ngi sargal it boroom jikko yu rafet yi. Ndax nit ñee yemul. Ñii dañuy mat, di doxe ak xel ;  ña ca des matadi, di deme ak xol. Tiijaan miy nettali téere bi, Yàlla may na ko xel moomu, moo tax bi dëgg gi feeñee, deram set, dafa bës xolam, muñ dem jàppale kii di Jéen, jëkkëru Mbooyo. Jubluwaayam lenn rekk la woon : saxal teraanga jeek kersa gi dox seen diggante ak tamit suturaal Mbooyo miy xaritu Maye. Kóllëre gi mu sàmm, daf koo gën a siggil ciy nawleem. Moo tax, rafet kanam daal, rafet jikkoo ko gën. Nde, lépp loo gis, ci nettali lay mujje. Waaye, nag, bu peccum liir neexee, ndey jaa téye ca mbagg ya.
Jikko yu rafet yi bindkat bi fésal ci téere bi, jaarale leen ciy way-jëmmal yi, dafa fekk xalima baa jëkk a rafet, loxo bi koy rëdd set wecc. Kon, Lamin Mbaay, gàcce- ngaalaama !
Li duuf ci nag wépp, nag, xajul ci cin li te lu neex du doy. Fii lañ koy yamale. Ku bëgg a mos neexaayu xalima Lamin Mbaay, gaawtul wuti Guddig Mbooyo (ca EJO-Editions), di ko jàng ci guddig mbóoyo giy màndargaal sunu jamono ji, ngir féexal sam xel, yaatal sab xol.
Ami Mbeng
Njiiti Bayern Munich yi mujje woon nañ déggook yu Liverpool FC yi ñeel ëllëgu Saajo Maane. Doomu Senegaal ji di jóge Liverpool bim fa jotee def 6i at (Suweŋ  2016 ba Suweŋ 2022), amal fa 267i joŋante, dugal ca 120i bii. Talaatay tey ji la Bayern di ko dalal ngir mu amal caytu-yaram ginnaaw bi mu fa teewee ngir xaatim déggoo yi.


Odia
Jaafara Sadiixu Fofana
Feetu misig
Tey la bés bi ñu jagleel misig. Ñu di ko màggal fii ci biir réew mi. Xumbal yi nar jolli ci gox yu bari, ci biir réew mi.
Bérsi 2022
Ci dibéer jii weesu, 18eelu fan ci Suweŋ 22, la Yuusu Nduur doon amal xew-xew bi mu tàmm a amal at mu nekk ca Bérsi. Moom, bokk na ci woykat yi ñu gën a ràññee Senegaal ak Afrig. At mu ne day tëgg fee ca Bérsi. Mu nekk xew-xewu misig mbalax bu mag biy dajale mbooloo mu bari.
Cubba Taal
Faraŋ ko fóni
Faraŋ ko fóni
Man kat daa waaru
Kaay làggi ci saaw làmmiñ
Na doon saw làmmiñ
Te bañ di aw làkk
Ci yow

Waaye kat yemal foofee
Bu fi ne jaas bu fi xand
Faraŋ ko fóni
Man kat daa waaru
Na saw làmmiñ
Di aw làmmiñ ci say doom
Te bañ di aw làkk
Ci ñoom

Waaye kat yemal foofee
Bu fi ne jaas bu fi xand
Bul juum bul jaawatle
Doo man duma yow
Faraŋ ko fóni
Lii de daa niru lool
Fóoxal
Di fàttali fël-fël
Xóoyal mu xorbet
Te du saf dara
Waaw

Moo yow doom Afrig
Xanaa jot na nag
Nga ne xiféet xippi say gët
Xool sa bopp
Xoolaat sa bopp
Maam démb de moom
Mi dëkke ne keww

Xool na boppam
Ba wiccax bopp
Te su nu jéppee muy gàcce
Su nu móoloo muy toroxte
Seex Aliyu Ndaw, Ndakaaru/Oktoobar 2021
Ci àllarba tey jii, 11eelu fan ci weeru Mee 2022 la Senegaal di fàttaliku faatug Omar Bolondeŋ Jóob 49i at ci ginnaaw. Kon li ko tee mat xarnu bariwul. Ngir sargal jàmbaar jooju bëggoon réewam ba mu jaral ko bakkanam, Lu defu waxu tekkilu na ci kàllaamay Kocc ab yaxal bu am solo bu ko Foloryaŋ Bobeŋ jagleeloon ciy jamono, tudde ko “Dellusiwaat ci jaar-jaaru Bolondeŋ Jóob ci jamono ju ñuy wut a jàllarbi li fi nekkoon ci Senegaal”. Ci àngale lan jëkk a bind bile yaxal, siiwaloon ko ci “Review of African Political Economy”.
Daawuda Géy mi nu ko tekkil nag, bañkat la moom tamit. Ngërëm ñeel na ko…
*
Fukkeelu fan ci weeru Mee 1973, la kilifay Senegaal yi yëgle faatug Omar Bolondeŋ Jóob, mu doonoon ndaw, doonoon ab bañkat ak ab ma-pasin*, amoon 26i at, ñu téye woon ko ca kaso ba ca Gore. Daanaka am na xaaju xarnu boobu ba tay. Li Nguur gi wax ne dafa xaru, ñu bari weddi nañ ko, jàpp ne ñoom ci seen bopp ñoo ko bóom.
Ci atum 2013, mbokki Omar Bolondeŋ Jóob dañu ko doon màggal, 40i at ginnaaw bi mu faatoo ca Gore. Ci diirub ay xarnu, dun bi Tubaab yi daan yóbbu lim bu kenn mënul a takk ci ay saa-Afrig ca Amerig def leen fa ay jaam. Ci biir googu màggal, mbokki Omar yi génne woon ab nataalam ca biir kasoom ba woon, te doon léegi ab bulub aajarukaayu, barab bu mboore bi gën a mag ci Senegaal. Ñu ngi jël boobu nataal ci atum 1970. Booba Omar njàngaan la woon ngir doon ab jàngalekatu xeltu, ñu ko doon doog a dàqe Farãs mu delsi Senegaal. Mu bokkoon, niki yeneen moroomam yu bari ca jooja jamono, ci yëngu-yëngu yi amoon ci “Mee 68”. Ñu teg ci ay at, ñu bóom jàllarbikat bi ci biir toolu-xare.
Bi mu génnee àdduna ci kaso ba mu nekkoon, ginnaaw bi ñu ko àtte mu war a tëdd ñatti ati kaso ndax dafa “laal kaaraangeg réew mi “, kilifay Senegaal wax ne dafa xaru. Waaye ñu bari jàppoon ne dañu koo bóom. Booba ba tay ay mbokkam tàyyiwuñu di sàkku yoon def liggéeyam ci mbir mi, teg ci ay bañkat ak ay ma-pasin jël xeex bi ngir kenn bañ koo fàtte.
Faatug Omar Bolondeŋ doonul xew-xew bu am nii rekk ci sunu mboor, bu kenn xamul lu ko jur. Déedéet, benn la rekk ci ay xeeti metital yu nguurug Senegaal yàgg a def. Tàmmuñoo gis ñuy wax lu bari ci kuréel yi taxawoon di jàmmaarloo ak nguurug Seŋoor, walla sax di leen jox seen gëdd ndax ki fi jëkk a doon njiitu réew (atum 1960 ba 1981) fexe woon na ba ñépp jàpp ne réew mi royukaay la ci demokaraasi. Nettali yi ñu saxal ci génnug réewi Afrig yi ci nooteel dañuy tënk yoonu tinkiku gi ci nooteelug tugal ci juddug Càmm yuy soog a moom seen bopp. Te doxandéem yu wéy di dugal seen loxo ci réew yooyu ngir seen njariñu bopp, te njiiti réew yooyu jàppale leen ci, loolu lu ñépp tegoon seen bët la ci atiy 1960 yi.
Ginnaaw bi ñu moomee seen bopp ci waxin rekk, jaaykati doole yi ci ndimbalul réew yi ñu nootoon, dañoo sasoo dëgëral seen nguur, jaare ko ci faagaagal lépp lu jóg di woote ag tinkiku ci nooteel ak ci nosteg koppartu. Gaa, Senegaal dundul ay jafe-jafe ci wàllu politig ni mu amee ci réew yi ko wër, waaye fi ñu àggale woon mbaaxug kii boole woon di taalifkat di njiitu réew muy Lewopol Sedaar Seŋoor muuroon na sunuy gët ci ay doxalinam ci politig. Ci jamonoy “Union Progressiste Sénégalaise” (UPS), doonoon benn kuréelu politigu cundum mu jiite ko, kilifa yi daan nañu noot, di xorñoññal di teg loxo, di tëj, di metital ba di ray bañkat yi. Omar Bolondeŋ Jóob bokkoon ca ñooña.
Bolondeŋ Jóob a ngi gane àdduna ci Niseer ci atum 1946. Baayam doonoon ab fajkat, ñu jële woon ko Ndakaaru mi doonoon jooja jamono gëblag “Afrique Occidentale Francaise” (AOF), yóbbu ko Dooso, gox bu ndaw bu nekk ca Ñaame. Doonte sax ay xalaatam ci politig jëmmalu leen woon mu jëm ci xeex nooteel gi, Tubaab yi xawoon nañ njort ne dafa bañoon Farãs. Li gën a yokk loolu mooy li mu jàppaloon tànk kuréel gi dajale liggéeykati àdduna bépp. Tiitaange gi mu amoon ci ni yëngu-yëngu yi jëm ci bañ nooteel di gën a am doole ginnaaw bi ñu jógee ci ñaareelu xareb àdduna bi yépp, moo waraloon Farãs doon bàyyi xel bu baax ñi mu tudde woon “ñi noonoo Farãs”.
Ndakaaru la Bolondeŋ màgge. Bi mu amee 14i at la dëkki Farãs, baayam di fa wéyal am njàngam ci wàllu paj. Daanaka ati 1960 yépp Bolondeŋ mu ngi fa woon. Foofa ca Pari, mu doon fa wéyal moom tamit am njàngam ci wàllu mbind ak di xóotal xam-xamam ci xeltukati Tugal yu mag yi, mel ne Aristod ak Kànt, ba ci Éegal ak Ruso. Bi muy dugg Lekool Normaal Supeeryëer yemoo ak mu tàmbalee teew ca jotaayi ñiy xeex ba sax di wàlli ca béj ya ca féete càmmooñ doon amal. Jamono la ju kuréel yi doon xeex koppartu gi, doon roy it ci jàllarbi ci wàllu mbatiit ca Siin ba noppi di ŋàññ xareb Amerig ba duggoon Wiyetnaam. Ndongoy Afrig yi ca Farãs, tolloon ci limub 10i junni ci atum 1968, seen taxawaay mu ngi gënoon a jëm ci xeex ngir seen réew ak tamit ngir bennoog Afrig. Bolondeŋ moom daa tegoon benn tànk ci ñaari wàll yépp. Diir bu gàtt ginnaaw bi filmkat bii di Saŋ-Lik Godaar déggee waxi bañkatu saa-Senegaal bi, la ko tabb mu bokk ci filmam bi tudd “La Chinoise” ci 1967. Mbind ak xalaati Espinosaa, Maks, Fanon, yëbbee ci moom, Bolondeŋ doon saxal am njaxas ci wàllu xam-xam – boole aju-ci-tër-gi, dàq lépp luy gàllankoor ag péexte, xalaati Maawo ak Torotskii. Xalaatam ci politig mu tanqe woon ko ci yoonu gis-gis yu bari, booleek wéy di jàng àdduna bi ak i gëti boppam. Ay yëngu-yëngoom ci wàllu politig tax ñu dàqe Bolondeŋ Jóob Farãs, mu ñibbisi Senegaal ci njeextalu atum 1969.
Moom ak yeneen mbokk-mbaar yu jànge Tugal ñu bokk ci yënguy ndawi Maksist-Leninist yi te benn pàcc ma ca daggee jur “Ànd Jëf”. Bolondeŋ Jóob dàq lootaabewin yu siis yi, jiital jéegoy pasin yi jaare ko ci taxawal sémbub “tiyaataru mbedd biy wax nit ñi li leen soxal”. Muy lu ànd lool ak “Tiyaataru ñi ñuy noot” bu Ógusto Bowaal. Bi mu seetloo pasin mi ak li mu mën a jàppee ci jàllarbi gi, Bolondeŋ Jóob daldi bind ne : “Balaa ñuy def tiyaatar ci ab gox, fàww ñu xam njëkk ña fa dëkk, jaxasoo ak ñoom, rawatina ndaw ña […]. Sunu tiyaatar bi dina dem fépp fu nit ñi di dajaloo (ja yi, sinemaa yi, estaad yi) […]. Fexe ba jox wëppa wu ne, tër gu ne, aji-jëmmal ju ne, màndargay Afrig. […] Rawatina di defar lépp lu nu mën a defaral sunu bopp […]. Ci tënk : dee waaye dunu nangoo tàbbi ci njaam”.
* M-pasin Artiste
Naples noppeegul ngir bàyyi Kalidu Kulibali mu dem. Moo ngi ci tànki yokkal ko peyooram ci àpp gu gudd donte ni këlëb yu mag yu mel ni PSG, Roma, Chelsea, rawatina Barcelone, fësal nañ seen bëgg-bëgg ci doomu Senegaal ji ak di ko dig lu ëpp li ko Naples daan fey. Lu soxal Abdulahat Jàllo, Paris mën na koo abale walla mu jaay ko Stade de Rennes mi nekk ciy tànkam ; fekk na Saajo Maane ñuy wéy di ko gën di dégg ca Bayern.
