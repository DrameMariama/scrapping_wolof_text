Saydu BA waa Ñooro la, di al-pulaar bu gàlle. Ndaanaan luy yëngu ci teyaatar la, tëgg ak um pecc. Tukki na ci réewi nasaraan yu bari, di fa teeweji ay ndajey fecckat ak i tëggkat. Ba Saydu tàmbalee bind ay taalif ak léegi, am na lu ëpp ñaar-fukki at.
FAJAR
Fajar
Xérem ni selaw
Dëkk bi ni sendew di nelaw
Ci biir mbalaanu sutura
Fajar
Suuf sedd guyy
Kenn doxul
Dara yënguwul
Nelaw falu di buur
Fajar 
Weer wi mel ni kuy làqi taaram
Ci poroxndollu niir yi
Biddeew ya suux
Asamaan set wecc
Fajar
Njanaaw yiy sab ba mel ni ñuy sàbbaal Yàlla
Njugub ya gàddaay 
Ak yeneen xeet yu ni mel
Ci la jàkka yiy nodd
Fajar
Baatu As-salaatu Xayril minna nawmi
Di xotti tareet asamaan si ba textexaan
Ngëmug gaa ña Yàlla baaxe
Ci wéetal seen Boroom
Fajar 
Bés bi tàmbalee ràbb
Ay cëwrinu fenkub jant
Ci pëllug leerug ceeñeer gu jëkk
Fajar
Asamaan si tàmbalee set wecc
Ànd ak ngelaw lu ndaw te féex
Ñu folli nelaw tey teeru léemaayi suba yi
Soxna Ndey Xayba FAAL mi ngi dëkk Ndakaaru, doon jàng xam-xamu melosuuf ca Daara ju mag ju Seex Anta Jόob. Bind na taalif yu bari ci fànn yu wuute, niki mbëggeel ak jafe-jafey àddina, ngëm ak diine, sàkku xam-xam ak coono yi ci aju.
NIT DAY MAANDU


Ku dee ak bàmmeelam
Lu waay def it boppam
Mbindeef ak ug mbonam 
Soo ciy yàbbi daldi ko yées
Man Faal damaa jaayante
Dëddu wax ak i werante
Seexlu it fàww weerante
Cib murid dafa yées
Sang sama dénkoon na ma
Murid bu jógul ca waxi nit ña
Du dox mukk ca yoon wa
Di dox di taxaw rekk a yées
Ku ne na nekk ca la mu gëm
Te ñun ñiy yóotu fàww ngërëm
Ñu gëmm tëx te bañ a gëlëm
Bëgg Sëñ Bàmba mooy maye xol bu bees
Xol buy dund fàww al-jànna
Ruuh guy xeeñtu mbir ya
Mucc asal fi ker ya
Di dox di féexlu rekk a yées
Murid bu mënta maandu
Na dellu fàww jébbalu
Di tuub tey saxoo yeeslu
Ndax tudd mbonug nit rekk a yées
Ey waay fu nit di mucce
Di xéy di góor–góorlook a xare
Ba daan jéll sa ndam saraxe
Li rekk ay ndof li yées
Ku dee ak bàmmeelam
Lu waay jëf it boppam
Buur beek i mbindeefam
Di ko lijjanti mooy bopp bu ñàkk a fees
Dammal say bët ca la lewul
Damm saw làmmiñ ca la daganul
Yoonu Sëñ Bàmba lu ca askanewul
Jarul di wax ba sa màggal di rees
Bu ñuy wax it deel noppi
Góor-mag kepp a soppi
Ay doxalin tey rooti
Ca ña duy leer ba fees




